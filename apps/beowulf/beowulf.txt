Hwaet! We Gardena   in geardagum, 
theodcyninga,   thrym gefrunon, 
hu tha aethelingas   ellen fremedon. 
Oft Scyld Scefing   sceathena threatum, 
monegum maegthum,   meodosetla ofteah, 
egsode eorlas.   Syththan aerest wearth 
feasceaft funden,   he thaes frofre gebad, 
weox under wolcnum,   weorthmyndum thah, 
oththaet him aeghwylc   thara ymbsittendra 
ofer hronrade   hyran scolde, 
gomban gyldan.   thaet waes god cyning! 
thaem eafera waes   aefter cenned, 
geong in geardum,   thone god sende 
folce to frofre;   fyrenthearfe ongeat 
the hie aer drugon   aldorlease 
lange hwile.   Him thaes liffrea, 
wuldres wealdend,   woroldare forgeaf; 
Beowulf waes breme   (blaed wide sprang), 
Scyldes eafera   Scedelandum in. 
Swa sceal geong guma   gode gewyrcean, 
fromum feohgiftum   on faeder bearme, 
thaet hine on ylde   eft gewunigen 
wilgesithas,   thonne wig cume, 
leode gelaesten;   lofdaedum sceal 
in maegtha gehwaere   man getheon. 
Him tha Scyld gewat   to gescaephwile 
felahror feran   on frean waere. 
Hi hyne tha aetbaeron   to brimes farothe, 
swaese gesithas,   swa he selfa baed, 
thenden wordum weold   wine Scyldinga; 
leof landfruma   lange ahte. 
thaer aet hythe stod   hringedstefna, 
isig ond utfus,   aethelinges faer. 
Aledon tha   leofne theoden, 
beaga bryttan,   on bearm scipes, 
maerne be maeste.   thaer waes madma fela 
of feorwegum,   fraetwa, gelaeded; 
ne hyrde ic cymlicor   ceol gegyrwan 
hildewaepnum   ond heathowaedum, 
billum ond byrnum;   him on bearme laeg 
madma maenigo,   tha him mid scoldon 
on flodes aeht   feor gewitan. 
Nalaes hi hine laessan   lacum teodan, 
theodgestreonum,   thon tha dydon 
the hine aet frumsceafte   forth onsendon 
aenne ofer ythe   umborwesende. 
tha gyt hie him asetton   segen geldenne 
heah ofer heafod,   leton holm beran, 
geafon on garsecg;   him waes geomor sefa, 
murnende mod.   Men ne cunnon 
secgan to sothe,   seleraedende, 
haeleth under heofenum,   hwa thaem hlaeste onfeng. 
tha waes on burgum   Beowulf Scyldinga, 
leof leodcyning,   longe thrage 
folcum gefraege   (faeder ellor hwearf, 
aldor of earde),   oththaet him eft onwoc 
heah Healfdene;   heold thenden lifde, 
gamol ond guthreouw,   glaede Scyldingas. 
thaem feower bearn   forth gerimed 
in worold wocun,   weoroda raeswan, 
Heorogar ond Hrothgar   ond Halga til; 
hyrde ic thaet   waes Onelan cwen, 
Heathoscilfingas   healsgebedda. 
tha waes Hrothgare   heresped gyfen, 
wiges weorthmynd,   thaet him his winemagas 
georne hyrdon,   othth thaet seo geogoth geweox, 
magodriht micel.   Him on mod bearn 
thaet healreced   hatan wolde, 
medoaern micel,   men gewyrcean 
thonne yldo bearn   aefre gefrunon, 
ond thaer on innan   eall gedaelan 
geongum ond ealdum,   swylc him god sealde, 
buton folcscare   ond feorum gumena. 
tha ic wide gefraegn   weorc gebannan 
manigre maegthe   geond thisne middangeard, 
folcstede fraetwan.   Him on fyrste gelomp, 
aedre mid yldum,   thaet hit wearth ealgearo, 
healaerna maest;   scop him Heort naman 
se the his wordes geweald   wide haefde. 
He beot ne aleh,   beagas daelde, 
sinc aet symle.   Sele hlifade, 
heah ond horngeap,   heathowylma bad, 
lathan liges;   ne waes hit lenge tha gen 
thaet se ecghete   athumsweorum 
aefter waelnithe   waecnan scolde. 
tha se ellengaest   earfothlice 
thrage getholode,   se the in thystrum bad, 
thaet he dogora gehwam   dream gehyrde 
hludne in healle;   thaer waes hearpan sweg, 
swutol sang scopes.   Saegde se the cuthe 
frumsceaft fira   feorran reccan, 
cwaeth thaet se aelmihtiga   eorthan worhte, 
wlitebeorhtne wang,   swa waeter bebugeth, 
gesette sigehrethig   sunnan ond monan 
leoman to leohte   landbuendum 
ond gefraetwade   foldan sceatas 
leomum ond leafum,   lif eac gesceop 
cynna gehwylcum   thara the cwice hwyrfath. 
Swa tha drihtguman   dreamum lifdon 
eadiglice,   oththaet an ongan 
fyrene fremman   feond on helle. 
Waes se grimma gaest   Grendel haten, 
maere mearcstapa,   se the moras heold, 
fen ond faesten;   fifelcynnes eard 
wonsaeli wer   weardode hwile, 
siththan him scyppend   forscrifen haefde 
in Caines cynne.   thone cwealm gewraec 
ece drihten,   thaes the he Abel slog; 
ne gefeah he thaere faehthe,   ac he hine feor forwraec, 
metod for thy mane,   mancynne fram. 
thanon untydras   ealle onwocon, 
eotenas ond ylfe   ond orcneas, 
swylce gigantas,   tha with gode wunnon 
lange thrage;   he him thaes lean forgeald. 
Gewat tha neosian,   syththan niht becom, 
hean huses,   hu hit Hringdene 
aefter beorthege   gebun haefdon. 
Fand tha thaer inne   aethelinga gedriht 
swefan aefter symble;   sorge ne cuthon, 
wonsceaft wera.   Wiht unhaelo, 
grim ond graedig,   gearo sona waes, 
reoc ond rethe,   ond on raeste genam 
thritig thegna,   thanon eft gewat 
huthe hremig   to ham faran, 
mid thaere waelfylle   wica neosan. 
tha waes on uhtan   mid aerdaege 
Grendles guthcraeft   gumum undyrne; 
tha waes aefter wiste   wop up ahafen, 
micel morgensweg.   Maere theoden, 
aetheling aergod,   unblithe saet, 
tholode thrythswyth,   thegnsorge dreah, 
syththan hie thaes lathan   last sceawedon, 
wergan gastes;   waes thaet gewin to strang, 
lath ond longsum.   Naes hit lengra fyrst, 
ac ymb ane niht   eft gefremede 
morthbeala mare   ond no mearn fore, 
faehthe ond fyrene;   waes to faest on tham. 
tha waes eathfynde   the him elles hwaer 
gerumlicor   raeste sohte, 
bed aefter burum,   tha him gebeacnod waes, 
gesaegd sothlice   sweotolan tacne 
healthegnes hete;   heold hyne syththan 
fyr ond faestor   se thaem feonde aetwand. 
Swa rixode   ond with rihte wan, 
ana with eallum,   oththaet idel stod 
husa selest.   Waes seo hwil micel; 
XII wintra tid   torn getholode 
wine Scyldinga,   weana gehwelcne, 
sidra sorga.   Fortham secgum wearth, 
ylda bearnum,   undyrne cuth, 
gyddum geomore,   thaette Grendel wan 
hwile with Hrothgar,   hetenithas waeg, 
fyrene ond faehthe   fela missera, 
singale saece,   sibbe ne wolde 
with manna hwone   maegenes Deniga, 
feorhbealo feorran,   fea thingian, 
ne thaer naenig witena   wenan thorfte 
beorhtre bote   to banan folmum, 
ac se aeglaeca   ehtende waes, 
deorc deathscua,   duguthe ond geogothe, 
seomade ond syrede,   sinnihte heold 
mistige moras;   men ne cunnon 
hwyder helrunan   hwyrftum scrithath. 
Swa fela fyrena   feond mancynnes, 
atol angengea,   oft gefremede, 
heardra hyntha.   Heorot eardode, 
sincfage sel   sweartum nihtum; 
no he thone gifstol   gretan moste, 
maththum for metode,   ne his myne wisse. 
thaet waes wraec micel   wine Scyldinga, 
modes brectha.   Monig oft gesaet 
rice to rune;   raed eahtedon 
hwaet swithferhthum   selest waere 
with faergryrum   to gefremmanne. 
Hwilum hie geheton   aet haergtrafum 
wigweorthunga,   wordum baedon 
thaet him gastbona   geoce gefremede 
with theodthreaum.   Swylc waes theaw hyra, 
haethenra hyht;   helle gemundon 
in modsefan,   metod hie ne cuthon, 
daeda demend,   ne wiston hie drihten god, 
ne hie huru heofena helm   herian ne cuthon, 
wuldres waldend.   Wa bith thaem the sceal 
thurh slithne nith   sawle bescufan 
in fyres faethm,   frofre ne wenan, 
wihte gewendan;   wel bith thaem the mot 
aefter deathdaege   drihten secean 
ond to faeder faethmum   freotho wilnian. 
Swa tha maelceare   maga Healfdenes 
singala seath,   ne mihte snotor haeleth 
wean onwendan;   waes thaet gewin to swyth, 
lath ond longsum,   the on tha leode becom, 
nydwracu nithgrim,   nihtbealwa maest. 
thaet fram ham gefraegn   Higelaces thegn, 
god mid Geatum,   Grendles daeda; 
se waes moncynnes   maegenes strengest 
on thaem daege   thysses lifes, 
aethele ond eacen.   Het him ythlidan 
godne gegyrwan,   cwaeth, he guthcyning 
ofer swanrade   secean wolde, 
maerne theoden,   tha him waes manna thearf. 
thone sithfaet him   snotere ceorlas 
lythwon logon,   theah he him leof waere; 
hwetton higerofne,   hael sceawedon. 
Haefde se goda   Geata leoda 
cempan gecorone   thara the he cenoste 
findan mihte;   twentig-fifna sum 
sundwudu sohte;   secg wisade, 
lagucraeftig mon,   landgemyrcu. 
Fyrst forth gewat.   Flota waes on ythum, 
bat under beorge.   Beornas gearwe 
on stefn stigon;   streamas wundon, 
sund with sande;   secgas baeron 
on bearm nacan   beorhte fraetwe, 
guthsearo geatolic;   guman ut scufon, 
weras on wilsith,   wudu bundenne. 
Gewat tha ofer waegholm,   winde gefysed, 
flota famiheals   fugle gelicost, 
oththaet ymb antid   othres dogores 
wundenstefna   gewaden haefde 
thaet tha lithende   land gesawon, 
brimclifu blican,   beorgas steape, 
side saenaessas;   tha waes sund liden, 
eoletes aet ende.   thanon up hrathe 
Wedera leode   on wang stigon, 
saewudu saeldon   (syrcan hrysedon, 
guthgewaedo),   gode thancedon 
thaes the him ythlade   eathe wurdon. 
tha of wealle geseah   weard Scildinga, 
se the holmclifu   healdan scolde, 
beran ofer bolcan   beorhte randas, 
fyrdsearu fuslicu;   hine fyrwyt braec 
modgehygdum,   hwaet tha men waeron. 
Gewat him tha to warothe   wicge ridan 
thegn Hrothgares,   thrymmum cwehte 
maegenwudu mundum,   methelwordum fraegn: 
"Hwaet syndon ge   searohaebbendra, 
byrnum werede,   the thus brontne ceol 
ofer lagustraete   laedan cwomon, 
hider ofer holmas?   ...le waes 
endesaeta,   aegwearde heold, 
the on land Dena   lathra naenig 
mid scipherge   sceththan ne meahte. 
No her cuthlicor   cuman ongunnon 
lindhaebbende;   ne ge leafnesword 
guthfremmendra   gearwe ne wisson, 
maga gemedu.   Naefre ic maran geseah 
eorla ofer eorthan   thonne is eower sum, 
secg on searwum;   nis thaet seldguma, 
waepnum geweorthad,   naefne him his wlite leoge, 
aenlic ansyn.   Nu ic eower sceal 
frumcyn witan,   aer ge fyr heonan, 
leassceaweras,   on land Dena 
furthur feran.   Nu ge feorbuend, 
merelithende,   minne gehyrath 
anfealdne gethoht:   Ofost is selest 
to gecythanne   hwanan eowre cyme syndon." 
Him se yldesta   ondswarode, 
werodes wisa,   wordhord onleac: 
"We synt gumcynnes   Geata leode 
ond Higelaces   heorthgeneatas. 
Waes min faeder   folcum gecythed, 
aethele ordfruma,   Ecgtheow haten. 
Gebad wintra worn,   aer he on weg hwurfe, 
gamol of geardum;   hine gearwe geman 
witena welhwylc   wide geond eorthan. 
We thurh holdne hige   hlaford thinne, 
sunu Healfdenes,   secean cwomon, 
leodgebyrgean;   wes thu us larena god. 
Habbath we to thaem maeran   micel aerende, 
Deniga frean,   ne sceal thaer dyrne sum 
wesan, thaes ic wene.   thu wast (gif hit is 
swa we sothlice   secgan hyrdon) 
thaet mid Scyldingum   sceathona ic nat hwylc, 
deogol daedhata,   deorcum nihtum 
eaweth thurh egsan   uncuthne nith, 
hynthu ond hrafyl.   Ic thaes Hrothgar maeg 
thurh rumne sefan   raed gelaeran, 
hu he frod ond god   feond oferswytheth, 
gyf him edwendan   aefre scolde 
bealuwa bisigu,   bot eft cuman, 
ond tha cearwylmas   colran wurthath; 
oththe a syththan   earfoththrage, 
threanyd tholath,   thenden thaer wunath 
on heahstede   husa selest." 
Weard mathelode,   thaer on wicge saet, 
ombeht unforht:   "aeghwaethres sceal 
scearp scyldwiga   gescad witan, 
worda ond worca,   se the wel thenceth. 
Ic thaet gehyre,   thaet this is hold weorod 
frean Scyldinga.   Gewitath forth beran 
waepen ond gewaedu;   ic eow wisige. 
Swylce ic maguthegnas   mine hate 
with feonda gehwone   flotan eowerne, 
niwtyrwydne   nacan on sande 
arum healdan,   oththaet eft byreth 
ofer lagustreamas   leofne mannan 
wudu wundenhals   to Wedermearce, 
godfremmendra   swylcum gifethe bith 
thaet thone hilderaes   hal gedigeth." 
Gewiton him tha feran.   Flota stille bad, 
seomode on sale   sidfaethmed scip, 
on ancre faest.   Eoforlic scionon 
ofer hleorberan   gehroden golde, 
fah ond fyrheard;   ferhwearde heold 
guthmod grimmon.   Guman onetton, 
sigon aetsomne,   oththaet hy sael timbred, 
geatolic ond goldfah,   ongyton mihton; 
thaet waes foremaerost   foldbuendum 
receda under roderum,   on thaem se rica bad; 
lixte se leoma   ofer landa fela. 
Him tha hildedeor   hof modigra 
torht getaehte,   thaet hie him to mihton 
gegnum gangan;   guthbeorna sum 
wicg gewende,   word aefter cwaeth: 
"Mael is me to feran;   faeder alwalda 
mid arstafum   eowic gehealde 
sitha gesunde.   Ic to sae wille 
with wrath werod   wearde healdan." 
Straet waes stanfah,   stig wisode 
gumum aetgaedere.   Guthbyrne scan 
heard hondlocen,   hringiren scir 
song in searwum,   tha hie to sele furthum 
in hyra gryregeatwum   gangan cwomon. 
Setton saemethe   side scyldas, 
rondas regnhearde,   with thaes recedes weal, 
bugon tha to bence.   Byrnan hringdon, 
guthsearo gumena;   garas stodon, 
saemanna searo,   samod aetgaedere, 
aescholt ufan graeg;   waes se irenthreat 
waepnum gewurthad.   tha thaer wlonc haeleth 
oretmecgas   aefter aethelum fraegn: 
"Hwanon ferigeath ge   faette scyldas, 
graege syrcan   ond grimhelmas, 
heresceafta heap?   Ic eom Hrothgares 
ar ond ombiht.   Ne seah ic eltheodige 
thus manige men   modiglicran. 
Wen ic thaet ge for wlenco,   nalles for wraecsithum, 
ac for higethrymmum   Hrothgar sohton." 
Him tha ellenrof   andswarode, 
wlanc Wedera leod,   word aefter spraec, 
heard under helme:   "We synt Higelaces 
beodgeneatas;   Beowulf is min nama. 
Wille ic asecgan   sunu Healfdenes, 
maerum theodne,   min aerende, 
aldre thinum,   gif he us geunnan wile 
thaet we hine swa godne   gretan moton." 
Wulfgar mathelode   (thaet waes Wendla leod; 
waes his modsefa   manegum gecythed, 
wig ond wisdom):   "Ic thaes wine Deniga, 
frean Scildinga,   frinan wille, 
beaga bryttan,   swa thu bena eart, 
theoden maerne,   ymb thinne sith, 
ond the tha ondsware   aedre gecythan 
the me se goda   agifan thenceth." 
Hwearf tha hraedlice   thaer Hrothgar saet 
eald ond anhar   mid his eorla gedriht; 
eode ellenrof,   thaet he for eaxlum gestod 
Deniga frean;   cuthe he duguthe theaw. 
Wulfgar mathelode   to his winedrihtne: 
"Her syndon geferede,   feorran cumene 
ofer geofenes begang   Geata leode; 
thone yldestan   oretmecgas 
Beowulf nemnath.   Hy benan synt 
thaet hie, theoden min,   with the moton 
wordum wrixlan.   No thu him wearne geteoh 
thinra gegncwida,   glaedman Hrothgar. 
Hy on wiggetawum   wyrthe thinceath 
eorla geaehtlan;   huru se aldor deah, 
se thaem heathorincum   hider wisade." 
Hrothgar mathelode,   helm Scyldinga: 
"Ic hine cuthe   cnihtwesende. 
Waes his ealdfaeder   Ecgtheo haten, 
thaem to ham forgeaf   Hrethel Geata 
angan dohtor;   is his eafora nu 
heard her cumen,   sohte holdne wine. 
thonne saegdon thaet   saelithende, 
tha the gifsceattas   Geata fyredon 
thyder to thance,   thaet he XXXtiges 
manna maegencraeft   on his mundgripe 
heathorof haebbe.   Hine halig god 
for arstafum   us onsende, 
to Westdenum,   thaes ic wen haebbe, 
with Grendles gryre.   Ic thaem godan sceal 
for his modthraece   madmas beodan. 
Beo thu on ofeste,   hat in gan 
seon sibbegedriht   samod aetgaedere; 
gesaga him eac wordum   thaet hie sint wilcuman 
Deniga leodum."   
        word inne abead: 
"Eow het secgan   sigedrihten min, 
aldor Eastdena,   thaet he eower aethelu can, 
ond ge him syndon   ofer saewylmas 
heardhicgende   hider wilcuman. 
Nu ge moton gangan   in eowrum guthgeatawum 
under heregriman   Hrothgar geseon; 
laetath hildebord   her onbidan, 
wudu, waelsceaftas,   worda gethinges." 
Aras tha se rica,   ymb hine rinc manig, 
thrythlic thegna heap;   sume thaer bidon, 
heathoreaf heoldon,   swa him se hearda bebead. 
Snyredon aetsomne,   tha secg wisode, 
under Heorotes hrof   
heard under helme,   thaet he on heothe gestod. 
Beowulf mathelode   (on him byrne scan, 
searonet seowed   smithes orthancum): 
"Waes thu, Hrothgar, hal!   Ic eom Higelaces 
maeg ond magothegn;   haebbe ic maertha fela 
ongunnen on geogothe.   Me wearth Grendles thing 
on minre etheltyrf   undyrne cuth; 
secgath saelithend   thaet thaes sele stande, 
reced selesta,   rinca gehwylcum 
idel ond unnyt,   siththan aefenleoht 
under heofenes hador   beholen weortheth. 
tha me thaet gelaerdon   leode mine 
tha selestan,   snotere ceorlas, 
theoden Hrothgar,   thaet ic the sohte, 
forthan hie maegenes craeft   minne cuthon, 
selfe ofersawon,   tha ic of searwum cwom, 
fah from feondum,   thaer ic fife geband, 
ythde eotena cyn   ond on ythum slog 
niceras nihtes,   nearothearfe dreah, 
wraec Wedera nith   (wean ahsodon), 
forgrand gramum,   ond nu with Grendel sceal, 
with tham aglaecan,   ana gehegan 
thing with thyrse.   Ic the nu tha, 
brego Beorhtdena,   biddan wille, 
eodor Scyldinga,   anre bene, 
thaet thu me ne forwyrne,   wigendra hleo, 
freowine folca,   nu ic thus feorran com, 
thaet ic mote ana   ond minra eorla gedryht, 
thes hearda heap,   Heorot faelsian. 
Haebbe ic eac geahsod   thaet se aeglaeca 
for his wonhydum   waepna ne recceth. 
Ic thaet thonne forhicge   (swa me Higelac sie, 
min mondrihten,   modes blithe), 
thaet ic sweord bere   oththe sidne scyld, 
geolorand to guthe,   ac ic mid grape sceal 
fon with feonde   ond ymb feorh sacan, 
lath with lathum;   thaer gelyfan sceal 
dryhtnes dome   se the hine death nimeth. 
Wen ic thaet he wille,   gif he wealdan mot, 
in thaem guthsele   Geotena leode 
etan unforhte,   swa he oft dyde, 
maegen Hrethmanna.   Na thu minne thearft 
hafalan hydan,   ac he me habban wile 
dreore fahne,   gif mec death nimeth. 
Byreth blodig wael,   byrgean thenceth, 
eteth angenga   unmurnlice, 
mearcath morhopu;   no thu ymb mines ne thearft 
lices feorme   leng sorgian. 
Onsend Higelace,   gif mec hild nime, 
beaduscruda betst,   thaet mine breost wereth, 
hraegla selest;   thaet is Hraedlan laf, 
Welandes geweorc.   Gaeth a wyrd swa hio scel." 
Hrothgar mathelode,   helm Scyldinga: 
"For gewyrhtum thu,   wine min Beowulf, 
ond for arstafum   usic sohtest. 
Gesloh thin faeder   faehthe maeste; 
wearth he Heatholafe   to handbonan 
mid Wilfingum;   tha hine Wedera cyn 
for herebrogan   habban ne mihte. 
thanon he gesohte   Suthdena folc 
ofer ytha gewealc,   Arscyldinga. 
tha ic furthum weold   folce Deniga 
ond on geogothe heold   ginne rice, 
hordburh haeletha;   tha waes Heregar dead, 
min yldra maeg   unlifigende, 
bearn Healfdenes;   se waes betera thonne ic. 
Siththan tha faehthe   feo thingode; 
sende ic Wylfingum   ofer waeteres hrycg 
ealde madmas;   he me athas swor. 
Sorh is me to secganne   on sefan minum 
gumena aengum   hwaet me Grendel hafath 
hyntho on Heorote   mid his hetethancum, 
faernitha gefremed.   Is min fletwerod, 
wigheap gewanod;   hie wyrd forsweop 
on Grendles gryre.   God eathe maeg 
thone dolsceathan   daeda getwaefan. 
Ful oft gebeotedon   beore druncne 
ofer ealowaege   oretmecgas 
thaet hie in beorsele   bidan woldon 
Grendles guthe   mid gryrum ecga. 
thonne waes theos medoheal   on morgentid, 
drihtsele dreorfah,   thonne daeg lixte, 
eal bencthelu   blode bestymed, 
heall heorudreore;   ahte ic holdra thy laes, 
deorre duguthe,   the tha death fornam. 
Site nu to symle   ond onsael meoto, 
sigehreth secgum,   swa thin sefa hwette." 
tha waes Geatmaecgum   geador aetsomne 
on beorsele   benc gerymed; 
thaer swithferhthe   sittan eodon, 
thrythum dealle.   thegn nytte beheold, 
se the on handa baer   hroden ealowaege, 
scencte scir wered.   Scop hwilum sang 
hador on Heorote.   thaer waes haeletha dream, 
duguth unlytel   Dena ond Wedera. 
Unferth mathelode,   Ecglafes bearn, 
the aet fotum saet   frean Scyldinga, 
onband beadurune   (waes him Beowulfes sith, 
modges merefaran,   micel aefthunca, 
forthon the he ne uthe   thaet aenig other man 
aefre maertha thon ma   middangeardes 
gehedde under heofenum   thonne he sylfa): 
"Eart thu se Beowulf,   se the with Brecan wunne, 
on sidne sae   ymb sund flite, 
thaer git for wlence   wada cunnedon 
ond for dolgilpe   on deop waeter 
aldrum nethdon?   Ne inc aenig mon, 
ne leof ne lath,   belean mihte 
sorhfullne sith,   tha git on sund reon. 
thaer git eagorstream   earmum thehton, 
maeton merestraeta,   mundum brugdon, 
glidon ofer garsecg;   geofon ythum weol, 
wintrys wylmum.   Git on waeteres aeht 
seofon niht swuncon;   he the aet sunde oferflat, 
haefde mare maegen.   tha hine on morgentid 
on Heathoraemas   holm up aetbaer; 
thonon he gesohte   swaesne Oe, 
leof his leodum,   lond Brondinga, 
freothoburh faegere,   thaer he folc ahte, 
burh ond beagas.   Beot eal with the 
sunu Beanstanes   sothe gelaeste. 
thonne wene ic to the   wyrsan gethingea, 
theah thu heathoraesa   gehwaer dohte, 
grimre guthe,   gif thu Grendles dearst 
nihtlongne fyrst   nean bidan." 
Beowulf mathelode,   bearn Ecgtheowes: 
"Hwaet! thu worn fela,   wine min Unferth, 
beore druncen   ymb Brecan spraece, 
saegdest from his sithe.   Soth ic talige, 
thaet ic merestrengo   maran ahte, 
earfetho on ythum,   thonne aenig other man. 
Wit thaet gecwaedon   cnihtwesende 
ond gebeotedon   (waeron begen tha git 
on geogothfeore)   thaet wit on garsecg ut 
aldrum nethdon,   ond thaet geaefndon swa. 
Haefdon swurd nacod,   tha wit on sund reon, 
heard on handa;   wit unc with hronfixas 
werian thohton.   No he wiht fram me 
flodythum feor   fleotan meahte, 
hrathor on holme;   no ic fram him wolde. 
tha wit aetsomne   on sae waeron 
fif nihta fyrst,   oththaet unc flod todraf, 
wado weallende,   wedera cealdost, 
nipende niht,   ond northanwind 
heathogrim ondhwearf;   hreo waeron ytha. 
Waes merefixa   mod onhrered; 
thaer me with lathum   licsyrce min, 
heard, hondlocen,   helpe gefremede, 
beadohraegl broden   on breostum laeg 
golde gegyrwed.   Me to grunde teah 
fah feondscatha,   faeste haefde 
grim on grape;   hwaethre me gyfethe wearth 
thaet ic aglaecan   orde geraehte, 
hildebille;   heathoraes fornam 
mihtig meredeor   thurh mine hand. 
Swa mec gelome   lathgeteonan 
threatedon thearle.   Ic him thenode 
deoran sweorde,   swa hit gedefe waes. 
Naes hie thaere fylle   gefean haefdon, 
manfordaedlan,   thaet hie me thegon, 
symbel ymbsaeton   saegrunde neah; 
ac on mergenne   mecum wunde 
be ythlafe   uppe laegon, 
sweordum aswefede,   thaet syththan na 
ymb brontne ford   brimlithende 
lade ne letton.   Leoht eastan com, 
beorht beacen godes;   brimu swathredon, 
thaet ic saenaessas   geseon mihte, 
windige weallas.   Wyrd oft nereth 
unfaegne eorl,   thonne his ellen deah. 
Hwaethere me gesaelde   thaet ic mid sweorde ofsloh 
niceras nigene.   No ic on niht gefraegn 
under heofones hwealf   heardran feohtan, 
ne on egstreamum   earmran mannon; 
hwathere ic fara feng   feore gedigde, 
sithes werig.   tha mec sae othbaer, 
flod aefter farothe   on Finna land, 
wadu weallendu.   No ic wiht fram the 
swylcra searonitha   secgan hyrde, 
billa brogan.   Breca naefre git 
aet heatholace,   ne gehwaether incer, 
swa deorlice   daed gefremede 
fagum sweordum   (no ic thaes fela gylpe), 
theah thu thinum brothrum   to banan wurde, 
heafodmaegum;   thaes thu in helle scealt 
werhtho dreogan,   theah thin wit duge. 
Secge ic the to sothe,   sunu Ecglafes, 
thaet naefre Grendel swa fela   gryra gefremede, 
atol aeglaeca,   ealdre thinum, 
hyntho on Heorote,   gif thin hige waere, 
sefa swa searogrim,   swa thu self talast. 
Ac he hafath onfunden   thaet he tha faehthe ne thearf, 
atole ecgthraece   eower leode 
swithe onsittan,   Sigescyldinga; 
nymeth nydbade,   naenegum arath 
leode Deniga,   ac he lust wigeth, 
swefeth ond sendeth,   secce ne weneth 
to Gardenum.   Ac ic him Geata sceal 
eafoth ond ellen   ungeara nu, 
guthe gebeodan.   Gaeth eft se the mot 
to medo modig,   siththan morgenleoht 
ofer ylda bearn   othres dogores, 
sunne sweglwered   suthan scineth." 
tha waes on salum   sinces brytta, 
gamolfeax ond guthrof;   geoce gelyfde 
brego Beorhtdena,   gehyrde on Beowulfe 
folces hyrde   faestraedne gethoht. 
thaer waes haeletha hleahtor,   hlyn swynsode, 
word waeron wynsume.   Eode Wealhtheow forth, 
cwen Hrothgares,   cynna gemyndig, 
grette goldhroden   guman on healle, 
ond tha freolic wif   ful gesealde 
aerest Eastdena   ethelwearde, 
baed hine blithne   aet thaere beorthege, 
leodum leofne.   He on lust getheah 
symbel ond seleful,   sigerof kyning. 
Ymbeode tha   ides Helminga 
duguthe ond geogothe   dael aeghwylcne, 
sincfato sealde,   oththaet sael alamp 
thaet hio Beowulfe,   beaghroden cwen 
mode gethungen,   medoful aetbaer; 
grette Geata leod,   gode thancode 
wisfaest wordum   thaes the hire se willa gelamp 
thaet heo on aenigne   eorl gelyfde 
fyrena frofre.   He thaet ful getheah, 
waelreow wiga,   aet Wealhtheon, 
ond tha gyddode   guthe gefysed; 
Beowulf mathelode,   bearn Ecgtheowes: 
"Ic thaet hogode,   tha ic on holm gestah, 
saebat gesaet   mid minra secga gedriht, 
thaet ic anunga   eowra leoda 
willan geworhte   oththe on wael crunge, 
feondgrapum faest.   Ic gefremman sceal 
eorlic ellen,   oththe endedaeg 
on thisse meoduhealle   minne gebidan." 
tham wife tha word   wel licodon, 
gilpcwide Geates;   eode goldhroden 
freolicu folccwen   to hire frean sittan. 
tha waes eft swa aer   inne on healle 
thrythword sprecen,   theod on saelum, 
sigefolca sweg,   oththaet semninga 
sunu Healfdenes   secean wolde 
aefenraeste;   wiste thaem ahlaecan 
to thaem heahsele   hilde gethinged, 
siththan hie sunnan leoht   geseon ne meahton, 
oththe nipende   niht ofer ealle, 
scaduhelma gesceapu   scrithan cwoman, 
wan under wolcnum.   Werod eall aras. 
Gegrette tha   guma otherne, 
Hrothgar Beowulf,   ond him hael abead, 
winaernes geweald,   ond thaet word acwaeth: 
"Naefre ic aenegum men   aer alyfde, 
siththan ic hond ond rond   hebban mihte, 
thrythaern Dena   buton the nu tha. 
Hafa nu ond geheald   husa selest, 
gemyne maertho,   maegenellen cyth, 
waca with wrathum.   Ne bith the wilna gad, 
gif thu thaet ellenweorc   aldre gedigest." 
tha him Hrothgar gewat   mid his haeletha gedryht, 
eodur Scyldinga,   ut of healle; 
wolde wigfruma   Wealhtheo secan, 
cwen to gebeddan.   Haefde kyningwuldor 
Grendle togeanes,   swa guman gefrungon, 
seleweard aseted;   sundornytte beheold 
ymb aldor Dena,   eotonweard abead. 
Huru Geata leod   georne truwode 
modgan maegnes,   metodes hyldo. 
tha he him of dyde   isernbyrnan, 
helm of hafelan,   sealde his hyrsted sweord, 
irena cyst,   ombihtthegne, 
ond gehealdan het   hildegeatwe. 
Gespraec tha se goda   gylpworda sum, 
Beowulf Geata,   aer he on bed stige: 
"No ic me an herewaesmun   hnagran talige, 
guthgeweorca,   thonne Grendel hine; 
forthan ic hine sweorde   swebban nelle, 
aldre beneotan,   theah ic eal maege. 
Nat he thara goda   thaet he me ongean slea, 
rand geheawe,   theah the he rof sie 
nithgeweorca;   ac wit on niht sculon 
secge ofersittan,   gif he gesecean dear 
wig ofer waepen,   ond siththan witig god 
on swa hwaethere hond,   halig dryhten, 
maertho deme,   swa him gemet thince." 
Hylde hine tha heathodeor,   hleorbolster onfeng 
eorles andwlitan,   ond hine ymb monig 
snellic saerinc   selereste gebeah. 
Naenig heora thohte   thaet he thanon scolde 
eft eardlufan   aefre gesecean, 
folc oththe freoburh,   thaer he afeded waes; 
ac hie haefdon gefrunen   thaet hie aer to fela micles 
in thaem winsele   waeldeath fornam, 
Denigea leode.   Ac him dryhten forgeaf 
wigspeda gewiofu,   Wedera leodum, 
frofor ond fultum,   thaet hie feond heora 
thurh anes craeft   ealle ofercomon, 
selfes mihtum.   Soth is gecythed 
thaet mihtig god   manna cynnes 
weold wideferhth.   Com on wanre niht 
scrithan sceadugenga.   Sceotend swaefon, 
tha thaet hornreced   healdan scoldon, 
ealle buton anum.   thaet waes yldum cuth 
thaet hie ne moste,   tha metod nolde, 
se scynscatha   under sceadu bregdan; 
ac he waeccende   wrathum on andan 
bad bolgenmod   beadwa gethinges. 
tha com of more   under misthleothum 
Grendel gongan,   godes yrre baer; 
mynte se manscatha   manna cynnes 
sumne besyrwan   in sele tham hean. 
Wod under wolcnum   to thaes the he winreced, 
goldsele gumena,   gearwost wisse, 
faettum fahne.   Ne waes thaet forma sith 
thaet he Hrothgares   ham gesohte; 
naefre he on aldordagum   aer ne siththan 
heardran haele,   healthegnas fand. 
Com tha to recede   rinc sithian, 
dreamum bedaeled.   Duru sona onarn, 
fyrbendum faest,   syththan he hire folmum aethran; 
onbraed tha bealohydig,   tha he gebolgen waes, 
recedes muthan.   Rathe aefter thon 
on fagne flor   feond treddode, 
eode yrremod;   him of eagum stod 
ligge gelicost   leoht unfaeger. 
Geseah he in recede   rinca manige, 
swefan sibbegedriht   samod aetgaedere, 
magorinca heap.   tha his mod ahlog; 
mynte thaet he gedaelde,   aerthon daeg cwome, 
atol aglaeca,   anra gehwylces 
lif with lice,   tha him alumpen waes 
wistfylle wen.   Ne waes thaet wyrd tha gen 
thaet he ma moste   manna cynnes 
thicgean ofer tha niht.   thrythswyth beheold 
maeg Higelaces,   hu se manscatha 
under faergripum   gefaran wolde. 
Ne thaet se aglaeca   yldan thohte, 
ac he gefeng hrathe   forman sithe 
slaependne rinc,   slat unwearnum, 
bat banlocan,   blod edrum dranc, 
synsnaedum swealh;   sona haefde 
unlyfigendes   eal gefeormod, 
fet ond folma.   Forth near aetstop, 
nam tha mid handa   higethihtigne 
rinc on raeste,   raehte ongean 
feond mid folme;   he onfeng hrathe 
inwitthancum   ond with earm gesaet. 
Sona thaet onfunde   fyrena hyrde 
thaet he ne mette   middangeardes, 
eorthan sceata,   on elran men 
mundgripe maran.   He on mode wearth 
forht on ferhthe;   no thy aer fram meahte. 
Hyge waes him hinfus,   wolde on heolster fleon, 
secan deofla gedraeg;   ne waes his drohtoth thaer 
swylce he on ealderdagum   aer gemette. 
Gemunde tha se goda,   maeg Higelaces, 
aefenspraece,   uplang astod 
ond him faeste withfeng;   fingras burston. 
Eoten waes utweard;   eorl furthur stop. 
Mynte se maera,   thaer he meahte swa, 
widre gewindan   ond on weg thanon 
fleon on fenhopu;   wiste his fingra geweald 
on grames grapum.   thaet waes geocor sith 
thaet se hearmscatha   to Heorute ateah. 
Dryhtsele dynede;   Denum eallum wearth, 
ceasterbuendum,   cenra gehwylcum, 
eorlum ealuscerwen.   Yrre waeron begen, 
rethe renweardas.   Reced hlynsode. 
tha waes wundor micel   thaet se winsele 
withhaefde heathodeorum,   thaet he on hrusan ne feol, 
faeger foldbold;   ac he thaes faeste waes 
innan ond utan   irenbendum 
searothoncum besmithod.   thaer fram sylle abeag 
medubenc monig,   mine gefraege, 
golde geregnad,   thaer tha graman wunnon. 
thaes ne wendon aer   witan Scyldinga 
thaet hit a mid gemete   manna aenig, 
betlic ond banfag,   tobrecan meahte, 
listum tolucan,   nymthe liges faethm 
swulge on swathule.   Sweg up astag 
niwe geneahhe;   Northdenum stod 
atelic egesa,   anra gehwylcum 
thara the of wealle   wop gehyrdon, 
gryreleoth galan   godes ondsacan, 
sigeleasne sang,   sar wanigean 
helle haefton.   Heold hine faeste 
se the manna waes   maegene strengest 
on thaem daege   thysses lifes. 
Nolde eorla hleo   aenige thinga 
thone cwealmcuman   cwicne forlaetan, 
ne his lifdagas   leoda aenigum 
nytte tealde.   thaer genehost braegd 
eorl Beowulfes   ealde lafe, 
wolde freadrihtnes   feorh ealgian, 
maeres theodnes,   thaer hie meahton swa. 
Hie thaet ne wiston,   tha hie gewin drugon, 
heardhicgende   hildemecgas, 
ond on healfa gehwone   heawan thohton, 
sawle secan,   thone synscathan 
aenig ofer eorthan   irenna cyst, 
guthbilla nan,   gretan nolde, 
ac he sigewaepnum   forsworen haefde, 
ecga gehwylcre.   Scolde his aldorgedal 
on thaem daege   thysses lifes 
earmlic wurthan,   ond se ellorgast 
on feonda geweald   feor sithian. 
tha thaet onfunde   se the fela aeror 
modes myrthe   manna cynne, 
fyrene gefremede   (he waes fag with god), 
thaet him se lichoma   laestan nolde, 
ac hine se modega   maeg Hygelaces 
haefde be honda;   waes gehwaether othrum 
lifigende lath.   Licsar gebad 
atol aeglaeca;   him on eaxle wearth 
syndolh sweotol,   seonowe onsprungon, 
burston banlocan.   Beowulfe wearth 
guthhreth gyfethe;   scolde Grendel thonan 
feorhseoc fleon   under fenhleothu, 
secean wynleas wic;   wiste the geornor 
thaet his aldres waes   ende gegongen, 
dogera daegrim.   Denum eallum wearth 
aefter tham waelraese   willa gelumpen. 
Haefde tha gefaelsod   se the aer feorran com, 
snotor ond swythferhth,   sele Hrothgares, 
genered with nithe;   nihtweorce gefeh, 
ellenmaerthum.   Haefde Eastdenum 
Geatmecga leod   gilp gelaested, 
swylce oncyththe   ealle gebette, 
inwidsorge,   the hie aer drugon 
ond for threanydum   tholian scoldon, 
torn unlytel.   thaet waes tacen sweotol, 
syththan hildedeor   hond alegde, 
earm ond eaxle   (thaer waes eal geador 
Grendles grape)   under geapne hrof. 
tha waes on morgen   mine gefraege 
ymb tha gifhealle   guthrinc monig; 
ferdon folctogan   feorran ond nean 
geond widwegas   wundor sceawian, 
lathes lastas.   No his lifgedal 
sarlic thuhte   secga aenegum 
thara the tirleases   trode sceawode, 
hu he werigmod   on weg thanon, 
nitha ofercumen,   on nicera mere 
faege ond geflymed   feorhlastas baer. 
thaer waes on blode   brim weallende, 
atol ytha geswing   eal gemenged 
haton heolfre,   heorodreore weol. 
Deathfaege deog,   siththan dreama leas 
in fenfreotho   feorh alegde, 
haethene sawle;   thaer him hel onfeng. 
thanon eft gewiton   ealdgesithas, 
swylce geong manig   of gomenwathe 
fram mere modge   mearum ridan, 
beornas on blancum.   thaer waes Beowulfes 
maertho maened;   monig oft gecwaeth 
thaette suth ne north   be saem tweonum 
ofer eormengrund   other naenig 
under swegles begong   selra naere 
rondhaebbendra,   rices wyrthra. 
Ne hie huru winedrihten   wiht ne logon, 
glaedne Hrothgar,   ac thaet waes god cyning. 
Hwilum heathorofe   hleapan leton, 
on geflit faran   fealwe mearas 
thaer him foldwegas   faegere thuhton, 
cystum cuthe.   Hwilum cyninges thegn, 
guma gilphlaeden,   gidda gemyndig, 
se the ealfela   ealdgesegena 
worn gemunde,   word other fand 
sothe gebunden;   secg eft ongan 
sith Beowulfes   snyttrum styrian 
ond on sped wrecan   spel gerade, 
wordum wrixlan.   Welhwylc gecwaeth 
thaet he fram Sigemundes   secgan hyrde 
ellendaedum,   uncuthes fela, 
Waelsinges gewin,   wide sithas, 
thara the gumena bearn   gearwe ne wiston, 
faehthe ond fyrena,   buton Fitela mid hine, 
thonne he swulces hwaet   secgan wolde, 
eam his nefan,   swa hie a waeron 
aet nitha gehwam   nydgesteallan; 
haefdon ealfela   eotena cynnes 
sweordum gesaeged.   Sigemunde gesprong 
aefter deathdaege   dom unlytel, 
syththan wiges heard   wyrm acwealde, 
hordes hyrde.   He under harne stan, 
aethelinges bearn,   ana genethde 
frecne daede,   ne waes him Fitela mid. 
Hwaethre him gesaelde   thaet thaet swurd thurhwod 
wraetlicne wyrm,   thaet hit on wealle aetstod, 
dryhtlic iren;   draca morthre swealt. 
Haefde aglaeca   elne gegongen 
thaet he beahhordes   brucan moste 
selfes dome;   saebat gehleod, 
baer on bearm scipes   beorhte fraetwa, 
Waelses eafera.   Wyrm hat gemealt. 
Se waes wreccena   wide maerost 
ofer wertheode,   wigendra hleo, 
ellendaedum   (he thaes aer onthah), 
siththan Heremodes   hild swethrode, 
eafoth ond ellen.   He mid Eotenum wearth 
on feonda geweald   forth forlacen, 
snude forsended.   Hine sorhwylmas 
lemede to lange;   he his leodum wearth, 
eallum aethellingum   to aldorceare; 
swylce oft bemearn   aerran maelum 
swithferhthes sith   snotor ceorl monig, 
se the him bealwa to   bote gelyfde, 
thaet thaet theodnes bearn   getheon scolde, 
faederaethelum onfon,   folc gehealdan, 
hord ond hleoburh,   haeletha rice, 
 Scyldinga.   He thaer eallum wearth, 
maeg Higelaces,   manna cynne, 
freondum gefaegra;   hine fyren onwod. 
Hwilum flitende   fealwe straete 
mearum maeton.   tha waes morgenleoht 
scofen ond scynded.   Eode scealc monig 
swithhicgende   to sele tham hean 
searowundor seon;   swylce self cyning 
of brydbure,   beahhorda weard, 
tryddode tirfaest   getrume micle, 
cystum gecythed,   ond his cwen mid him 
medostigge maet   maegtha hose. 
Hrothgar mathelode   (he to healle geong, 
stod on stapole,   geseah steapne hrof, 
golde fahne,   ond Grendles hond): 
"thisse ansyne   alwealdan thanc 
lungre gelimpe!   Fela ic lathes gebad, 
grynna aet Grendle;   a maeg god wyrcan 
wunder aefter wundre,   wuldres hyrde. 
thaet waes ungeara   thaet ic aenigra me 
weana ne wende   to widan feore 
bote gebidan,   thonne blode fah 
husa selest   heorodreorig stod, 
wea widscofen   witena gehwylcum 
thara the ne wendon   thaet hie wideferhth 
leoda landgeweorc   lathum beweredon 
scuccum ond scinnum.   Nu scealc hafath 
thurh drihtnes miht   daed gefremede 
the we ealle   aer ne meahton 
snyttrum besyrwan.   Hwaet, thaet secgan maeg 
efne swa hwylc maegtha   swa thone magan cende 
aefter gumcynnum,   gyf heo gyt lyfath, 
thaet hyre ealdmetod   este waere 
bearngebyrdo.   Nu ic, Beowulf, thec, 
secg betsta,   me for sunu wylle 
freogan on ferhthe;   heald forth tela 
niwe sibbe.   Ne bith the naenigra gad 
worolde wilna,   the ic geweald haebbe. 
Ful oft ic for laessan   lean teohhode, 
hordweorthunge   hnahran rince, 
saemran aet saecce.   thu the self hafast 
daedum gefremed   thaet thin dom lyfath 
awa to aldre.   Alwalda thec 
gode forgylde,   swa he nu gyt dyde!" 
Beowulf mathelode,   bearn Ectheowes: 
"We thaet ellenweorc   estum miclum, 
feohtan fremedon,   frecne genethdon 
eafoth uncuthes.   Uthe ic swithor 
thaet thu hine selfne   geseon moste, 
feond on fraetewum   fylwerigne. 
Ic hine hraedlice   heardan clammum 
on waelbedde   writhan thohte, 
thaet he for mundgripe   minum scolde 
licgean lifbysig,   butan his lic swice. 
Ic hine ne mihte,   tha metod nolde, 
ganges getwaeman,   no ic him thaes georne aetfealh, 
feorhgenithlan;   waes to foremihtig 
feond on fethe.   Hwaethere he his folme forlet 
to lifwrathe   last weardian, 
earm ond eaxle.   No thaer aenige swa theah 
feasceaft guma   frofre gebohte; 
no thy leng leofath   lathgeteona, 
synnum geswenced,   ac hyne sar hafath 
mid nydgripe   nearwe befongen, 
balwon bendum.   thaer abidan sceal 
maga mane fah   miclan domes, 
hu him scir metod   scrifan wille." 
tha waes swigra secg,   sunu Eclafes, 
on gylpspraece   guthgeweorca, 
siththan aethelingas   eorles craefte 
ofer heanne hrof   hand sceawedon, 
feondes fingras.   Foran aeghwylc waes, 
stithra naegla gehwylc,   style gelicost, 
haethenes handsporu   hilderinces, 
egl, unheoru.   aeghwylc gecwaeth 
thaet him heardra nan   hrinan wolde 
iren aergod,   thaet thaes ahlaecan 
blodge beadufolme   onberan wolde. 
tha waes haten hrethe   Heort innanweard 
folmum gefraetwod.   Fela thaera waes, 
wera ond wifa,   the thaet winreced, 
gestsele gyredon.   Goldfag scinon 
web aefter wagum,   wundorsiona fela 
secga gehwylcum   thara the on swylc starath. 
Waes thaet beorhte bold   tobrocen swithe, 
eal inneweard   irenbendum faest, 
heorras tohlidene.   Hrof ana genaes, 
ealles ansund,   the se aglaeca, 
fyrendaedum fag,   on fleam gewand, 
aldres orwena.   No thaet ythe byth 
to befleonne,   fremme se the wille, 
ac gesecan sceal   sawlberendra, 
nyde genydde,   niththa bearna, 
grundbuendra   gearwe stowe, 
thaer his lichoma   legerbedde faest 
swefeth aefter symle.   tha waes sael ond mael 
thaet to healle gang   Healfdenes sunu; 
wolde self cyning   symbel thicgan. 
Ne gefraegen ic tha maegthe   maran weorode 
ymb hyra sincgyfan   sel gebaeran. 
Bugon tha to bence   blaedagande, 
fylle gefaegon;   faegere gethaegon 
medoful manig   magas thara 
swithhicgende   on sele tham hean, 
Hrothgar ond Hrothulf.   Heorot innan waes 
freondum afylled;   nalles facenstafas 
theodscyldingas   thenden fremedon. 
Forgeaf tha Beowulfe   bearn Healfdenes 
segen gyldenne   sigores to leane; 
hroden hildecumbor,   helm ond byrnan, 
maere maththumsweord   manige gesawon 
beforan beorn beran.   Beowulf gethah 
ful on flette;   no he thaere feohgyfte 
for sceotendum   scamigan thorfte. 
Ne gefraegn ic freondlicor   feower madmas 
golde gegyrede   gummanna fela 
in ealobence   othrum gesellan. 
Ymb thaes helmes hrof   heafodbeorge 
wirum bewunden   walu utan heold, 
thaet him fela laf   frecne ne meahton 
scurheard sceththan,   thonne scyldfreca 
ongean gramum   gangan scolde. 
Heht tha eorla hleo   eahta mearas 
faetedhleore   on flet teon, 
in under eoderas.   thara anum stod 
sadol searwum fah,   since gewurthad; 
thaet waes hildesetl   heahcyninges, 
thonne sweorda gelac   sunu Healfdenes 
efnan wolde.   Naefre on ore laeg 
widcuthes wig,   thonne walu feollon. 
Ond tha Beowulfe   bega gehwaethres 
eodor Ingwina   onweald geteah, 
wicga ond waepna,   het hine wel brucan. 
Swa manlice   maere theoden, 
hordweard haeletha,   heathoraesas geald 
mearum ond madmum,   swa hy naefre man lyhth, 
se the secgan wile   soth aefter rihte. 
tha gyt aeghwylcum   eorla drihten 
thara the mid Beowulfe   brimlade teah 
on thaere medubence   maththum gesealde, 
yrfelafe,   ond thone aenne heht 
golde forgyldan,   thone the Grendel aer 
mane acwealde,   swa he hyra ma wolde, 
nefne him witig god   wyrd forstode 
ond thaes mannes mod.   Metod eallum weold 
gumena cynnes,   swa he nu git deth. 
Forthan bith andgit   aeghwaer selest, 
ferhthes forethanc.   Fela sceal gebidan 
leofes ond lathes   se the longe her 
on thyssum windagum   worolde bruceth. 
thaer waes sang ond sweg   samod aetgaedere 
fore Healfdenes   hildewisan, 
gomenwudu greted,   gid oft wrecen, 
thonne healgamen   Hrothgares scop 
aefter medobence   maenan scolde 
be Finnes eaferum,   tha hie se faer begeat, 
haeleth Healfdena,   Hnaef Scyldinga, 
in Freswaele   feallan scolde. 
Ne huru Hildeburh   herian thorfte 
Eotena treowe;   unsynnum wearth 
beloren leofum   aet tham lindplegan, 
bearnum ond brothrum;   hie on gebyrd hruron, 
gare wunde.   thaet waes geomuru ides! 
Nalles holinga   Hoces dohtor 
meotodsceaft bemearn,   syththan morgen com, 
tha heo under swegle   geseon meahte 
morthorbealo maga,   thaer heo aer maeste heold 
worolde wynne.   Wig ealle fornam 
Finnes thegnas   nemne feaum anum, 
thaet he ne mehte   on thaem methelstede 
wig Hengeste   wiht gefeohtan, 
ne tha wealafe   wige forthringan 
theodnes thegna;   ac hig him gethingo budon, 
thaet hie him other flet   eal gerymdon, 
healle ond heahsetl,   thaet hie healfre geweald 
with Eotena bearn   agan moston, 
ond aet feohgyftum   Folcwaldan sunu 
dogra gehwylce   Dene weorthode, 
Hengestes heap   hringum wenede 
efne swa swithe   sincgestreonum 
faettan goldes,   swa he Fresena cyn 
on beorsele   byldan wolde. 
tha hie getruwedon   on twa healfa 
faeste friothuwaere.   Fin Hengeste 
elne, unflitme   athum benemde 
thaet he tha wealafe   weotena dome 
arum heolde,   thaet thaer aenig mon 
wordum ne worcum   waere ne braece, 
ne thurh inwitsearo   aefre gemaenden 
theah hie hira beaggyfan   banan folgedon 
theodenlease,   tha him swa gethearfod waes; 
gyf thonne Frysna hwylc   frecnan spraece 
thaes morthorhetes   myndgiend waere, 
thonne hit sweordes ecg   sethan scolde. 
Ad waes geaefned   ond icge gold 
ahaefen of horde.   Herescyldinga 
betst beadorinca   waes on bael gearu. 
aet thaem ade waes   ethgesyne 
swatfah syrce,   swyn ealgylden, 
eofer irenheard,   aetheling manig 
wundum awyrded;   sume on waele crungon. 
Het tha Hildeburh   aet Hnaefes ade 
hire selfre sunu   sweolothe befaestan, 
banfatu baernan   ond on bael don 
eame on eaxle.   Ides gnornode, 
geomrode giddum.   Guthrinc astah. 
Wand to wolcnum   waelfyra maest, 
hlynode for hlawe;   hafelan multon, 
bengeato burston,   thonne blod aetspranc, 
lathbite lices.   Lig ealle forswealg, 
gaesta gifrost,   thara the thaer guth fornam 
bega folces;   waes hira blaed scacen. 
Gewiton him tha wigend   wica neosian, 
freondum befeallen,   Frysland geseon, 
hamas ond heaburh.   Hengest tha gyt 
waelfagne winter   wunode mid Finne 
eal unhlitme.   Eard gemunde, 
theah the he ne meahte   on mere drifan 
hringedstefnan;   holm storme weol, 
won with winde,   winter ythe beleac 
isgebinde,   oththaet other com 
gear in geardas,   swa nu gyt deth, 
tha the syngales   sele bewitiath, 
wuldortorhtan weder.   tha waes winter scacen, 
faeger foldan bearm.   Fundode wrecca, 
gist of geardum;   he to gyrnwraece 
swithor thohte   thonne to saelade, 
gif he torngemot   thurhteon mihte 
thaet he Eotena bearn   inne gemunde. 
Swa he ne forwyrnde   woroldraedenne, 
thonne him Hunlafing   hildeleoman, 
billa selest,   on bearm dyde, 
thaes waeron mid Eotenum   ecge cuthe. 
Swylce ferhthfrecan   Fin eft begeat 
sweordbealo slithen   aet his selfes ham, 
siththan grimne gripe   Guthlaf ond Oslaf 
aefter saesithe,   sorge, maendon, 
aetwiton weana dael;   ne meahte waefre mod 
forhabban in hrethre.   tha waes heal roden 
feonda feorum,   swilce Fin slaegen, 
cyning on corthre,   ond seo cwen numen. 
Sceotend Scyldinga   to scypon feredon 
eal ingesteald   eorthcyninges, 
swylce hie aet Finnes ham   findan meahton 
sigla, searogimma.   Hie on saelade 
drihtlice wif   to Denum feredon, 
laeddon to leodum.   Leoth waes asungen, 
gleomannes gyd.   Gamen eft astah, 
beorhtode bencsweg;   byrelas sealdon 
win of wunderfatum.   tha cwom Wealhtheo forth 
gan under gyldnum beage,   thaer tha godan twegen 
saeton suhtergefaederan;   tha gyt waes hiera sib aetgaedere, 
aeghwylc othrum trywe.   Swylce thaer Unferth thyle 
aet fotum saet frean Scyldinga;   gehwylc hiora his ferhthe treowde, 
thaet he haefde mod micel,   theah the he his magum naere 
arfaest aet ecga gelacum.   Spraec tha ides Scyldinga: 
"Onfoh thissum fulle,   freodrihten min, 
sinces brytta!   thu on saelum wes, 
goldwine gumena,   ond to Geatum spraec 
mildum wordum,   swa sceal man don. 
Beo with Geatas glaed,   geofena gemyndig, 
nean ond feorran   thu nu hafast. 
Me man saegde   thaet thu the for sunu wolde 
hererinc habban.   Heorot is gefaelsod, 
beahsele beorhta;   bruc thenden thu mote 
manigra medo,   ond thinum magum laef 
folc ond rice,   thonne thu forth scyle 
metodsceaft seon.   Ic minne can 
glaedne Hrothulf,   thaet he tha geogothe wile 
arum healdan,   gyf thu aer thonne he, 
wine Scildinga,   worold oflaetest; 
wene ic thaet he mid gode   gyldan wille 
uncran eaferan,   gif he thaet eal gemon, 
hwaet wit to willan   ond to worthmyndum 
umborwesendum aer   arna gefremedon." 
Hwearf tha bi bence   thaer hyre byre waeron, 
Hrethric ond Hrothmund,   ond haeletha bearn, 
giogoth aetgaedere;   thaer se goda saet, 
Beowulf Geata,   be thaem gebrothrum twaem. 
Him waes ful boren   ond freondlathu 
wordum bewaegned,   ond wunden gold 
estum geeawed,   earmreade twa, 
hraegl ond hringas,   healsbeaga maest 
thara the ic on foldan   gefraegen haebbe. 
Naenigne ic under swegle   selran hyrde 
hordmaththum haeletha,   syththan Hama aetwaeg 
to thaere byrhtan byrig   Brosinga mene, 
sigle ond sincfaet;   searonithas fleah 
Eormenrices,   geceas ecne raed. 
thone hring haefde   Higelac Geata, 
nefa Swertinges,   nyhstan sithe, 
siththan he under segne   sinc ealgode, 
waelreaf werede;   hyne wyrd fornam, 
syththan he for wlenco   wean ahsode, 
faehthe to Frysum.   He tha fraetwe waeg, 
eorclanstanas   ofer ytha ful, 
rice theoden;   he under rande gecranc. 
Gehwearf tha in Francna faethm   feorh cyninges, 
breostgewaedu   ond se beah somod; 
wyrsan wigfrecan   wael reafedon 
aefter guthsceare,   Geata leode, 
hreawic heoldon.   Heal swege onfeng. 
Wealhtheo mathelode,   heo fore thaem werede spraec: 
"Bruc thisses beages,   Beowulf leofa, 
hyse, mid haele,   ond thisses hraegles neot, 
theodgestreona,   ond getheoh tela, 
cen thec mid craefte   ond thyssum cnyhtum wes 
lara lithe;   ic the thaes lean geman. 
Hafast thu gefered   thaet the feor ond neah 
ealne wideferhth   weras ehtigath, 
efne swa side   swa sae bebugeth, 
windgeard, weallas.   Wes thenden thu lifige, 
aetheling, eadig.   Ic the an tela 
sincgestreona.   Beo thu suna minum 
daedum gedefe,   dreamhealdende. 
Her is aeghwylc eorl   othrum getrywe, 
modes milde,   mandrihtne hold; 
thegnas syndon gethwaere,   theod ealgearo, 
druncne dryhtguman   doth swa ic bidde." 
Eode tha to setle.   thaer waes symbla cyst; 
druncon win weras.   Wyrd ne cuthon, 
geosceaft grimme,   swa hit agangen wearth 
eorla manegum,   syththan aefen cwom 
ond him Hrothgar gewat   to hofe sinum, 
rice to raeste.   Reced weardode 
unrim eorla,   swa hie oft aer dydon. 
Bencthelu beredon;   hit geondbraeded wearth 
beddum ond bolstrum.   Beorscealca sum 
fus ond faege   fletraeste gebeag. 
Setton him to heafdon   hilderandas, 
bordwudu beorhtan;   thaer on bence waes 
ofer aethelinge   ythgesene 
heathosteapa helm,   hringed byrne, 
threcwudu thrymlic.   Waes theaw hyra 
thaet hie oft waeron   an wig gearwe, 
ge aet ham ge on herge,   ge gehwaether thara, 
efne swylce maela   swylce hira mandryhtne 
thearf gesaelde;   waes seo theod tilu. 
Sigon tha to slaepe.   Sum sare angeald 
aefenraeste,   swa him ful oft gelamp, 
siththan goldsele   Grendel warode, 
unriht aefnde,   oththaet ende becwom, 
swylt aefter synnum.   thaet gesyne wearth, 
widcuth werum,   thaette wrecend tha gyt 
lifde aefter lathum,   lange thrage, 
aefter guthceare.   Grendles modor, 
ides, aglaecwif,   yrmthe gemunde, 
se the waeteregesan   wunian scolde, 
cealde streamas,   siththan Cain wearth 
to ecgbanan   angan brether, 
faederenmaege;   he tha fag gewat, 
morthre gemearcod,   mandream fleon, 
westen warode.   thanon woc fela 
geosceaftgasta;   waes thaera Grendel sum, 
heorowearh hetelic,   se aet Heorote fand 
waeccendne wer   wiges bidan. 
thaer him aglaeca   aetgraepe wearth; 
hwaethre he gemunde   maegenes strenge, 
gimfaeste gife   the him god sealde, 
ond him to anwaldan   are gelyfde, 
frofre ond fultum;   thy he thone feond ofercwom, 
gehnaegde helle gast.   tha he hean gewat, 
dreame bedaeled,   deathwic seon, 
mancynnes feond,   ond his modor tha gyt, 
gifre ond galgmod,   gegan wolde 
sorhfulne sith,   sunu death wrecan. 
Com tha to Heorote,   thaer Hringdene 
geond thaet saeld swaefun.   tha thaer sona wearth 
edhwyrft eorlum,   siththan inne fealh 
Grendles modor.   Waes se gryre laessa 
efne swa micle   swa bith maegtha craeft, 
wiggryre wifes,   be waepnedmen, 
thonne heoru bunden,   hamere gethuren, 
sweord swate fah   swin ofer helme 
ecgum dyhttig   andweard scireth. 
tha waes on healle   heardecg togen 
sweord ofer setlum,   sidrand manig 
hafen handa faest;   helm ne gemunde, 
byrnan side,   tha hine se broga angeat. 
Heo waes on ofste,   wolde ut thanon, 
feore beorgan,   tha heo onfunden waes. 
Hrathe heo aethelinga   anne haefde 
faeste befangen,   tha heo to fenne gang. 
Se waes Hrothgare   haeletha leofost 
on gesithes had   be saem tweonum, 
rice randwiga,   thone the heo on raeste abreat, 
blaedfaestne beorn.   Naes Beowulf thaer, 
ac waes other in   aer geteohhod 
aefter maththumgife   maerum Geate. 
Hream wearth in Heorote;   heo under heolfre genam 
cuthe folme;   cearu waes geniwod, 
geworden in wicun.   Ne waes thaet gewrixle til, 
thaet hie on ba healfa   bicgan scoldon 
freonda feorum.   tha waes frod cyning, 
har hilderinc,   on hreon mode, 
syththan he aldorthegn   unlyfigendne, 
thone deorestan   deadne wisse. 
Hrathe waes to bure   Beowulf fetod, 
sigoreadig secg.   Samod aerdaege 
eode eorla sum,   aethele cempa 
self mid gesithum   thaer se snotera bad, 
hwaether him alwalda   aefre wille 
aefter weaspelle   wyrpe gefremman. 
Gang tha aefter flore   fyrdwyrthe man 
mid his handscale   (healwudu dynede), 
thaet he thone wisan   wordum naegde 
frean Ingwina,   fraegn gif him waere 
aefter neodlathum   niht getaese. 
Hrothgar mathelode,   helm Scyldinga: 
"Ne frin thu aefter saelum!   Sorh is geniwod 
Denigea leodum.   Dead is aeschere, 
Yrmenlafes   yldra brothor, 
min runwita   ond min raedbora, 
eaxlgestealla,   thonne we on orlege 
hafelan weredon,   thonne hniton fethan, 
eoferas cnysedan.   Swylc scolde eorl wesan, 
aetheling aergod,   swylc aeschere waes! 
Wearth him on Heorote   to handbanan 
waelgaest waefre;   ic ne wat hwaeder 
atol aese wlanc   eftsithas teah, 
fylle gefaegnod.   Heo tha faehthe wraec 
the thu gystran niht   Grendel cwealdest 
thurh haestne had   heardum clammum, 
forthan he to lange   leode mine 
wanode ond wyrde.   He aet wige gecrang 
ealdres scyldig,   ond nu other cwom 
mihtig manscatha,   wolde hyre maeg wrecan, 
ge feor hafath   faehthe gestaeled 
(thaes the thincean maeg   thegne monegum, 
se the aefter sincgyfan   on sefan greoteth), 
hretherbealo hearde;   nu seo hand ligeth, 
se the eow welhwylcra   wilna dohte. 
Ic thaet londbuend,   leode mine, 
seleraedende,   secgan hyrde 
thaet hie gesawon   swylce twegen 
micle mearcstapan   moras healdan, 
ellorgaestas.   thaera other waes, 
thaes the hie gewislicost   gewitan meahton, 
idese onlicnaes;   other earmsceapen 
on weres waestmum   wraeclastas traed, 
naefne he waes mara   thonne aenig man other; 
thone on geardagum   Grendel nemdon 
foldbuende.   No hie faeder cunnon, 
hwaether him aenig waes   aer acenned 
dyrnra gasta.   Hie dygel lond 
warigeath, wulfhleothu,   windige naessas, 
frecne fengelad,   thaer fyrgenstream 
under naessa genipu   nither gewiteth, 
flod under foldan.   Nis thaet feor heonon 
milgemearces   thaet se mere standeth; 
ofer thaem hongiath   hrinde bearwas, 
wudu wyrtum faest   waeter oferhelmath. 
thaer maeg nihta gehwaem   nithwundor seon, 
fyr on flode.   No thaes frod leofath 
gumena bearna,   thaet thone grund wite; 
theah the haethstapa   hundum geswenced, 
heorot hornum trum,   holtwudu sece, 
feorran geflymed,   aer he feorh seleth, 
aldor on ofre,   aer he in wille 
hafelan hydan.   Nis thaet heoru stow! 
thonon ythgeblond   up astigeth 
won to wolcnum,   thonne wind styreth, 
lath gewidru,   oththaet lyft drysmath, 
roderas reotath.   Nu is se raed gelang 
eft aet the anum.   Eard git ne const, 
frecne stowe,   thaer thu findan miht 
felasinnigne secg;   sec gif thu dyrre. 
Ic the tha faehthe   feo leanige, 
ealdgestreonum,   swa ic aer dyde, 
wundnum golde,   gyf thu on weg cymest." 
Beowulf mathelode,   bearn Ecgtheowes: 
"Ne sorga, snotor guma;   selre bith aeghwaem 
thaet he his freond wrece,   thonne he fela murne. 
Ure aeghwylc sceal   ende gebidan 
worolde lifes;   wyrce se the mote 
domes aer deathe;   thaet bith drihtguman 
unlifgendum   aefter selest. 
Aris, rices weard,   uton rathe feran 
Grendles magan   gang sceawigan. 
Ic hit the gehate,   no he on helm losath, 
ne on foldan faethm,   ne on fyrgenholt, 
ne on gyfenes grund,   ga thaer he wille. 
thys dogor thu   gethyld hafa 
weana gehwylces,   swa ic the wene to." 
Ahleop tha se gomela,   gode thancode, 
mihtigan drihtne,   thaes se man gespraec. 
tha waes Hrothgare   hors gebaeted, 
wicg wundenfeax.   Wisa fengel 
geatolic gende;   gumfetha stop 
lindhaebbendra.   Lastas waeron 
aefter waldswathum   wide gesyne, 
gang ofer grundas,   thaer heo gegnum for 
ofer myrcan mor,   magothegna baer 
thone selestan   sawolleasne 
thara the mid Hrothgare   ham eahtode. 
Ofereode tha   aethelinga bearn 
steap stanhlitho,   stige nearwe, 
enge anpathas,   uncuth gelad, 
neowle naessas,   nicorhusa fela. 
He feara sum   beforan gengde 
wisra monna   wong sceawian, 
oththaet he faeringa   fyrgenbeamas 
ofer harne stan   hleonian funde, 
wynleasne wudu;   waeter under stod 
dreorig ond gedrefed.   Denum eallum waes, 
winum Scyldinga,   weorce on mode 
to getholianne,   thegne monegum, 
oncyth eorla gehwaem,   syththan aescheres 
on tham holmclife   hafelan metton. 
Flod blode weol   (folc to saegon), 
hatan heolfre.   Horn stundum song 
fuslic fyrdleoth.   Fetha eal gesaet. 
Gesawon tha aefter waetere   wyrmcynnes fela, 
sellice saedracan,   sund cunnian, 
swylce on naeshleothum   nicras licgean, 
tha on undernmael   oft bewitigath 
sorhfulne sith   on seglrade, 
wyrmas ond wildeor;   hie on weg hruron, 
bitere ond gebolgne,   bearhtm ongeaton, 
guthhorn galan.   Sumne Geata leod 
of flanbogan   feores getwaefde, 
ythgewinnes,   thaet him on aldre stod 
herestrael hearda;   he on holme waes 
sundes the saenra,   the hyne swylt fornam. 
Hraethe wearth on ythum   mid eoferspreotum 
heorohocyhtum   hearde genearwod, 
nitha genaeged,   ond on naes togen, 
wundorlic waegbora;   weras sceawedon 
gryrelicne gist.   Gyrede hine Beowulf 
eorlgewaedum,   nalles for ealdre mearn. 
Scolde herebyrne   hondum gebroden, 
sid ond searofah,   sund cunnian, 
seo the bancofan   beorgan cuthe, 
thaet him hildegrap   hrethre ne mihte, 
eorres inwitfeng,   aldre gesceththan; 
ac se hwita helm   hafelan werede, 
se the meregrundas   mengan scolde, 
secan sundgebland   since geweorthad, 
befongen freawrasnum,   swa hine fyrndagum 
worhte waepna smith,   wundrum teode, 
besette swinlicum,   thaet hine syththan no 
brond ne beadomecas   bitan ne meahton. 
Naes thaet thonne maetost   maegenfultuma 
thaet him on thearfe lah   thyle Hrothgares; 
waes thaem haeftmece   Hrunting nama. 
thaet waes an foran   ealdgestreona; 
ecg waes iren,   atertanum fah, 
ahyrded heathoswate;   naefre hit aet hilde ne swac 
manna aengum   thara the hit mid mundum bewand, 
se the gryresithas   gegan dorste, 
folcstede fara;   naes thaet forma sith 
thaet hit ellenweorc   aefnan scolde. 
Huru ne gemunde   mago Ecglafes, 
eafothes craeftig,   thaet he aer gespraec 
wine druncen,   tha he thaes waepnes onlah 
selran sweordfrecan.   Selfa ne dorste 
under ytha gewin   aldre genethan, 
drihtscype dreogan;   thaer he dome forleas, 
ellenmaerthum.   Ne waes thaem othrum swa, 
syththan he hine to guthe   gegyred haefde. 
Beowulf mathelode,   bearn Ecgtheowes: 
"Gethenc nu, se maera   maga Healfdenes, 
snottra fengel,   nu ic eom sithes fus, 
goldwine gumena,   hwaet wit geo spraecon, 
gif ic aet thearfe   thinre scolde 
aldre linnan,   thaet thu me a waere 
forthgewitenum   on faeder staele. 
Wes thu mundbora   minum magothegnum, 
hondgesellum,   gif mec hild nime; 
swylce thu tha madmas   the thu me sealdest, 
Hrothgar leofa,   Higelace onsend. 
Maeg thonne on thaem golde ongitan   Geata dryhten, 
geseon sunu Hraedles,   thonne he on thaet sinc starath, 
thaet ic gumcystum   godne funde 
beaga bryttan,   breac thonne moste. 
Ond thu Unferth laet   ealde lafe, 
wraetlic waegsweord,   widcuthne man 
heardecg habban;   ic me mid Hruntinge 
dom gewyrce,   oththe mec death nimeth." 
aefter thaem wordum   Wedergeata leod 
efste mid elne,   nalas ondsware 
bidan wolde;   brimwylm onfeng 
hilderince.   tha waes hwil daeges 
aer he thone grundwong   ongytan mehte. 
Sona thaet onfunde   se the floda begong 
heorogifre beheold   hund missera, 
grim ond graedig,   thaet thaer gumena sum 
aelwihta eard   ufan cunnode. 
Grap tha togeanes,   guthrinc gefeng 
atolan clommum.   No thy aer in gescod 
halan lice;   hring utan ymbbearh, 
thaet heo thone fyrdhom   thurhfon ne mihte, 
locene leothosyrcan   lathan fingrum. 
Baer tha seo brimwylf,   tha heo to botme com, 
hringa thengel   to hofe sinum, 
swa he ne mihte,   no he thaes modig waes, 
waepna gewealdan,   ac hine wundra thaes fela 
swencte on sunde,   saedeor monig 
hildetuxum   heresyrcan braec, 
ehton aglaecan.   tha se eorl ongeat 
thaet he in nithsele   nathwylcum waes, 
thaer him naenig waeter   wihte ne scethede, 
ne him for hrofsele   hrinan ne mehte 
faergripe flodes;   fyrleoht geseah, 
blacne leoman,   beorhte scinan. 
Ongeat tha se goda   grundwyrgenne, 
merewif mihtig;   maegenraes forgeaf 
hildebille,   hond sweng ne ofteah, 
thaet hire on hafelan   hringmael agol 
graedig guthleoth.   tha se gist onfand 
thaet se beadoleoma   bitan nolde, 
aldre sceththan,   ac seo ecg geswac 
theodne aet thearfe;   tholode aer fela 
hondgemota,   helm oft gescaer, 
faeges fyrdhraegl;   tha waes forma sith 
deorum madme,   thaet his dom alaeg. 
Eft waes anraed,   nalas elnes laet, 
maertha gemyndig   maeg Hylaces. 
Wearp tha wundenmael   wraettum gebunden 
yrre oretta,   thaet hit on eorthan laeg, 
stith ond stylecg;   strenge getruwode, 
mundgripe maegenes.   Swa sceal man don, 
thonne he aet guthe   gegan thenceth 
longsumne lof,   na ymb his lif cearath. 
Gefeng tha be eaxle   (nalas for faehthe mearn) 
Guthgeata leod   Grendles modor; 
braegd tha beadwe heard,   tha he gebolgen waes, 
feorhgenithlan,   thaet heo on flet gebeah. 
Heo him eft hrathe   andlean forgeald 
grimman grapum   ond him togeanes feng; 
oferwearp tha werigmod   wigena strengest, 
fethecempa,   thaet he on fylle wearth. 
Ofsaet tha thone selegyst   ond hyre seax geteah, 
brad ond brunecg,   wolde hire bearn wrecan, 
angan eaferan.   Him on eaxle laeg 
breostnet broden;   thaet gebearh feore, 
with ord ond with ecge   ingang forstod. 
Haefde tha forsithod   sunu Ecgtheowes 
under gynne grund,   Geata cempa, 
nemne him heathobyrne   helpe gefremede, 
herenet hearde,   ond halig god 
geweold wigsigor;   witig drihten, 
rodera raedend,   hit on ryht gesced 
ythelice,   syththan he eft astod. 
Geseah tha on searwum   sigeeadig bil, 
eald sweord eotenisc,   ecgum thyhtig, 
wigena weorthmynd;   thaet waes waepna cyst, 
buton hit waes mare   thonne aenig mon other 
to beadulace   aetberan meahte, 
god ond geatolic,   giganta geweorc. 
He gefeng tha fetelhilt,   freca Scyldinga 
hreoh ond heorogrim   hringmael gebraegd, 
aldres orwena,   yrringa sloh, 
thaet hire with halse   heard grapode, 
banhringas braec.   Bil eal thurhwod 
faegne flaeschoman;   heo on flet gecrong. 
Sweord waes swatig,   secg weorce gefeh. 
Lixte se leoma,   leoht inne stod, 
efne swa of hefene   hadre scineth 
rodores candel.   He aefter recede wlat; 
hwearf tha be wealle,   waepen hafenade 
heard be hiltum   Higelaces thegn, 
yrre ond anraed.   Naes seo ecg fracod 
hilderince,   ac he hrathe wolde 
Grendle forgyldan   guthraesa fela 
thara the he geworhte   to Westdenum 
oftor micle   thonne on aenne sith, 
thonne he Hrothgares   heorthgeneatas 
sloh on sweofote,   slaepende fraet 
folces Denigea   fyftyne men 
ond other swylc   ut offerede, 
lathlicu lac.   He him thaes lean forgeald, 
rethe cempa,   to thaes the he on raeste geseah 
guthwerigne   Grendel licgan 
aldorleasne,   swa him aer gescod 
hild aet Heorote.   Hra wide sprong, 
syththan he aefter deathe   drepe throwade, 
heorosweng heardne,   ond hine tha heafde becearf. 
Sona thaet gesawon   snottre ceorlas, 
tha the mid Hrothgare   on holm wliton, 
thaet waes ythgeblond   eal gemenged, 
brim blode fah.   Blondenfeaxe, 
gomele ymb godne,   ongeador spraecon 
thaet hig thaes aethelinges   eft ne wendon 
thaet he sigehrethig   secean come 
maerne theoden;   tha thaes monige gewearth 
thaet hine seo brimwylf   abroten haefde. 
tha com non daeges.   Naes ofgeafon 
hwate Scyldingas;   gewat him ham thonon 
goldwine gumena.   Gistas setan 
modes seoce   ond on mere staredon, 
wiston ond ne wendon   thaet hie heora winedrihten 
selfne gesawon.   tha thaet sweord ongan 
aefter heathoswate   hildegicelum, 
wigbil wanian.   thaet waes wundra sum, 
thaet hit eal gemealt   ise gelicost, 
thonne forstes bend   faeder onlaeteth, 
onwindeth waelrapas,   se geweald hafath 
saela ond maela;   thaet is soth metod. 
Ne nom he in thaem wicum,   Wedergeata leod, 
mathmaehta ma,   theh he thaer monige geseah, 
buton thone hafelan   ond tha hilt somod 
since fage.   Sweord aer gemealt, 
forbarn brodenmael;   waes thaet blod to thaes hat, 
aettren ellorgaest   se thaer inne swealt. 
Sona waes on sunde   se the aer aet saecce gebad 
wighryre wrathra,   waeter up thurhdeaf. 
Waeron ythgebland   eal gefaelsod, 
eacne eardas,   tha se ellorgast 
oflet lifdagas   ond thas laenan gesceaft. 
Com tha to lande   lidmanna helm 
swithmod swymman;   saelace gefeah, 
maegenbyrthenne   thara the he him mid haefde. 
Eodon him tha togeanes,   gode thancodon, 
thrythlic thegna heap,   theodnes gefegon, 
thaes the hi hyne gesundne   geseon moston. 
tha waes of thaem hroran   helm ond byrne 
lungre alysed.   Lagu drusade, 
waeter under wolcnum,   waeldreore fag. 
Ferdon forth thonon   fethelastum 
ferhthum faegne,   foldweg maeton, 
cuthe straete.   Cyningbalde men 
from thaem holmclife   hafelan baeron 
earfothlice   heora aeghwaethrum, 
felamodigra;   feower scoldon 
on thaem waelstenge   weorcum geferian 
to thaem goldsele   Grendles heafod, 
oththaet semninga   to sele comon 
frome fyrdhwate   feowertyne 
Geata gongan;   gumdryhten mid 
modig on gemonge   meodowongas traed. 
tha com in gan   ealdor thegna, 
daedcene mon   dome gewurthad, 
haele hildedeor,   Hrothgar gretan. 
tha waes be feaxe   on flet boren 
Grendles heafod,   thaer guman druncon, 
egeslic for eorlum   ond thaere idese mid, 
wliteseon wraetlic;   weras on sawon. 
Beowulf mathelode,   bearn Ecgtheowes: 
"Hwaet! we the thas saelac,   sunu Healfdenes, 
leod Scyldinga,   lustum brohton 
tires to tacne,   the thu her to locast. 
Ic thaet unsofte   ealdre gedigde 
wigge under waetere,   weorc genethde 
earfothlice;   aetrihte waes 
guth getwaefed,   nymthe mec god scylde. 
Ne meahte ic aet hilde   mid Hruntinge 
wiht gewyrcan,   theah thaet waepen duge; 
ac me geuthe   ylda waldend 
thaet ic on wage geseah   wlitig hangian 
eald sweord eacen   (oftost wisode 
winigea leasum),   thaet ic thy waepne gebraed. 
Ofsloh tha aet thaere saecce,   tha me sael ageald, 
huses hyrdas.   tha thaet hildebil 
forbarn brogdenmael,   swa thaet blod gesprang, 
hatost heathoswata.   Ic thaet hilt thanan 
feondum aetferede,   fyrendaeda wraec, 
deathcwealm Denigea,   swa hit gedefe waes. 
Ic hit the thonne gehate,   thaet thu on Heorote most 
sorhleas swefan   mid thinra secga gedryht 
ond thegna gehwylc   thinra leoda, 
duguthe ond iogothe,   thaet thu him ondraedan ne thearft, 
theoden Scyldinga,   on tha healfe, 
aldorbealu eorlum,   swa thu aer dydest." 
tha waes gylden hilt   gamelum rince, 
harum hildfruman,   on hand gyfen, 
enta aergeweorc;   hit on aeht gehwearf 
aefter deofla hryre   Denigea frean, 
wundorsmitha geweorc,   ond tha thas worold ofgeaf 
gromheort guma,   godes ondsaca, 
morthres scyldig,   ond his modor eac, 
on geweald gehwearf   woroldcyninga 
thaem selestan   be saem tweonum 
thara the on Scedenigge   sceattas daelde. 
Hrothgar mathelode,   hylt sceawode, 
ealde lafe,   on thaem waes or writen 
fyrngewinnes,   syththan flod ofsloh, 
gifen geotende,   giganta cyn 
(frecne geferdon);   thaet waes fremde theod 
ecean dryhtne;   him thaes endelean 
thurh waeteres wylm   waldend sealde. 
Swa waes on thaem scennum   sciran goldes 
thurh runstafas   rihte gemearcod, 
geseted ond gesaed   hwam thaet sweord geworht, 
irena cyst,   aerest waere, 
wreothenhilt ond wyrmfah.   tha se wisa spraec 
sunu Healfdenes   (swigedon ealle): 
"thaet, la, maeg secgan   se the soth ond riht 
fremeth on folce,   feor eal gemon, 
eald weard,   thaet thes eorl waere 
geboren betera!   Blaed is araered 
geond widwegas,   wine min Beowulf, 
thin ofer theoda gehwylce.   Eal thu hit gethyldum healdest, 
maegen mid modes snyttrum.   Ic the sceal mine gelaestan 
freode, swa wit furthum spraecon.   thu scealt to frofre weorthan 
eal langtwidig   leodum thinum, 
haelethum to helpe.   Ne wearth Heremod swa 
eaforum Ecgwelan,   Arscyldingum; 
ne geweox he him to willan,   ac to waelfealle 
ond to deathcwalum   Deniga leodum; 
breat bolgenmod   beodgeneatas, 
eaxlgesteallan,   oththaet he ana hwearf, 
maere theoden,   mondreamum from. 
theah the hine mihtig god   maegenes wynnum, 
eafethum stepte,   ofer ealle men 
forth gefremede,   hwaethere him on ferhthe greow 
breosthord blodreow.   Nallas beagas geaf 
Denum aefter dome;   dreamleas gebad 
thaet he thaes gewinnes   weorc throwade, 
leodbealo longsum.   thu the laer be thon, 
gumcyste ongit;   ic this gid be the 
awraec wintrum frod.   Wundor is to secganne 
hu mihtig god   manna cynne 
thurh sidne sefan   snyttru bryttath, 
eard ond eorlscipe;   he ah ealra geweald. 
Hwilum he on lufan   laeteth hworfan 
monnes modgethonc   maeran cynnes, 
seleth him on ethle   eorthan wynne 
to healdanne,   hleoburh wera, 
gedeth him swa gewealdene   worolde daelas, 
side rice,   thaet he his selfa ne maeg 
for his unsnyttrum   ende gethencean. 
Wunath he on wiste;   no hine wiht dweleth 
adl ne yldo,   ne him inwitsorh 
on sefan sweorceth,   ne gesacu ohwaer 
ecghete eoweth,   ac him eal worold 
wendeth on willan   (he thaet wyrse ne con), 
oththaet him on innan   oferhygda dael 
weaxeth ond wridath.   thonne se weard swefeth, 
sawele hyrde;   bith se slaep to faest, 
bisgum gebunden,   bona swithe neah, 
se the of flanbogan   fyrenum sceoteth. 
thonne bith on hrethre   under helm drepen 
biteran straele   (him bebeorgan ne con), 
wom wundorbebodum   wergan gastes; 
thinceth him to lytel   thaet he lange heold, 
gytsath gromhydig,   nallas on gylp seleth 
faedde beagas,   ond he tha forthgesceaft 
forgyteth ond forgymeth,   thaes the him aer god sealde, 
wuldres waldend,   weorthmynda dael. 
Hit on endestaef   eft gelimpeth 
thaet se lichoma   laene gedreoseth, 
faege gefealleth;   fehth other to, 
se the unmurnlice   madmas daeleth, 
eorles aergestreon,   egesan ne gymeth. 
Bebeorh the thone bealonith,   Beowulf leofa, 
secg betsta,   ond the thaet selre geceos, 
ece raedas;   oferhyda ne gym, 
maere cempa.   Nu is thines maegnes blaed 
ane hwile.   Eft sona bith 
thaet thec adl oththe ecg   eafothes getwaefeth, 
oththe fyres feng,   oththe flodes wylm, 
oththe gripe meces,   oththe gares fliht, 
oththe atol yldo;   oththe eagena bearhtm 
forsiteth ond forsworceth;   semninga bith 
thaet thec, dryhtguma,   death oferswytheth. 
Swa ic Hringdena   hund missera 
weold under wolcnum   ond hig wigge beleac 
manigum maegtha   geond thysne middangeard, 
aescum ond ecgum,   thaet ic me aenigne 
under swegles begong   gesacan ne tealde. 
Hwaet, me thaes on ethle   edwenden cwom, 
gyrn aefter gomene,   seoththan Grendel wearth, 
ealdgewinna,   ingenga min; 
ic thaere socne   singales waeg 
modceare micle.   thaes sig metode thanc, 
ecean dryhtne,   thaes the ic on aldre gebad 
thaet ic on thone hafelan   heorodreorigne 
ofer ealdgewin   eagum starige! 
Ga nu to setle,   symbelwynne dreoh 
wigge weorthad;   unc sceal worn fela 
mathma gemaenra,   siththan morgen bith." 
Geat waes glaedmod,   geong sona to 
setles neosan,   swa se snottra heht. 
tha waes eft swa aer   ellenrofum 
fletsittendum   faegere gereorded 
niowan stefne.   Nihthelm geswearc 
deorc ofer dryhtgumum.   Duguth eal aras. 
Wolde blondenfeax   beddes neosan, 
gamela Scylding.   Geat unigmetes wel, 
rofne randwigan,   restan lyste; 
sona him selethegn   sithes wergum, 
feorrancundum,   forth wisade, 
se for andrysnum   ealle beweotede 
thegnes thearfe,   swylce thy dogore 
heatholithende   habban scoldon. 
Reste hine tha rumheort;   reced hliuade 
geap ond goldfah;   gaest inne swaef 
oththaet hrefn blaca   heofones wynne 
blithheort bodode.   tha com beorht scacan 
        scathan onetton, 
waeron aethelingas   eft to leodum 
fuse to farenne;   wolde feor thanon 
cuma collenferhth   ceoles neosan. 
Heht tha se hearda   Hrunting beran 
sunu Ecglafes,   heht his sweord niman, 
leoflic iren;   saegde him thaes leanes thanc, 
cwaeth, he thone guthwine   godne tealde, 
wigcraeftigne,   nales wordum log 
meces ecge;   thaet waes modig secg. 
Ond tha sithfrome,   searwum gearwe 
wigend waeron;   eode weorth Denum 
aetheling to yppan,   thaer se other waes, 
haele hildedeor   Hrothgar grette. 
Beowulf mathelode,   bearn Ecgtheowes: 
"Nu we saelithend   secgan wyllath, 
feorran cumene,   thaet we fundiath 
Higelac secan.   Waeron her tela 
willum bewenede;   thu us wel dohtest. 
Gif ic thonne on eorthan   owihte maeg 
thinre modlufan   maran tilian, 
gumena dryhten,   thonne ic gyt dyde, 
guthgeweorca,   ic beo gearo sona. 
Gif ic thaet gefricge   ofer floda begang, 
thaet thec ymbsittend   egesan thywath, 
swa thec hetende   hwilum dydon, 
ic the thusenda   thegna bringe, 
haeletha to helpe.   Ic on Higelac wat, 
Geata dryhten,   theah the he geong sy, 
folces hyrde,   thaet he mec fremman wile 
wordum ond worcum,   thaet ic the wel herige 
ond the to geoce   garholt bere, 
maegenes fultum,   thaer the bith manna thearf. 
Gif him thonne Hrethric   to hofum Geata 
gethingeth, theodnes bearn,   he maeg thaer fela 
freonda findan;   feorcyththe beoth 
selran gesohte   thaem the him selfa deah." 
Hrothgar mathelode   him on ondsware: 
"the tha wordcwydas   wigtig drihten 
on sefan sende;   ne hyrde ic snotorlicor 
on swa geongum feore   guman thingian. 
thu eart maegenes strang   ond on mode frod, 
wis wordcwida.   Wen ic talige, 
gif thaet gegangeth,   thaet the gar nymeth, 
hild heorugrimme,   Hrethles eaferan, 
adl oththe iren   ealdor thinne, 
folces hyrde,   ond thu thin feorh hafast, 
thaet the Saegeatas   selran naebben 
to geceosenne   cyning aenigne, 
hordweard haeletha,   gyf thu healdan wylt 
maga rice.   Me thin modsefa 
licath leng swa wel,   leofa Beowulf. 
Hafast thu gefered   thaet tham folcum sceal, 
Geata leodum   ond Gardenum, 
sib gemaene,   ond sacu restan, 
inwitnithas,   the hie aer drugon, 
wesan, thenden ic wealde   widan rices, 
mathmas gemaene,   manig otherne 
godum gegretan   ofer ganotes baeth; 
sceal hringnaca   ofer heafu bringan 
lac ond luftacen.   Ic tha leode wat 
ge with feond ge with freond   faeste geworhte, 
aeghwaes untaele   ealde wisan." 
tha git him eorla hleo   inne gesealde, 
mago Healfdenes,   mathmas XII; 
het hine mid thaem lacum   leode swaese 
secean on gesyntum,   snude eft cuman. 
Gecyste tha   cyning aethelum god, 
theoden Scyldinga,   thegn betstan 
ond be healse genam;   hruron him tearas, 
blondenfeaxum.   Him waes bega wen, 
ealdum infrodum,   othres swithor, 
thaet hie seoththan no   geseon moston, 
modige on methle.   Waes him se man to thon leof 
thaet he thone breostwylm   forberan ne mehte, 
ac him on hrethre   hygebendum faest 
aefter deorum men   dyrne langath 
beorn with blode.   Him Beowulf thanan, 
guthrinc goldwlanc,   graesmoldan traed 
since hremig;   saegenga bad 
agendfrean,   se the on ancre rad. 
tha waes on gange   gifu Hrothgares 
oft geaehted;   thaet waes an cyning, 
aeghwaes orleahtre,   oththaet hine yldo benam 
maegenes wynnum,   se the oft manegum scod. 
Cwom tha to flode   felamodigra, 
haegstealdra heap,   hringnet baeron, 
locene leothosyrcan.   Landweard onfand 
eftsith eorla,   swa he aer dyde; 
no he mid hearme   of hlithes nosan 
gaestas grette,   ac him togeanes rad, 
cwaeth thaet wilcuman   Wedera leodum 
scathan scirhame   to scipe foron. 
tha waes on sande   saegeap naca 
hladen herewaedum,   hringedstefna, 
mearum ond mathmum;   maest hlifade 
ofer Hrothgares   hordgestreonum. 
He thaem batwearde   bunden golde 
swurd gesealde,   thaet he syththan waes 
on meodubence   mathme thy weorthra, 
yrfelafe.   Gewat him on naca 
drefan deop waeter,   Dena land ofgeaf. 
tha waes be maeste   merehraegla sum, 
segl sale faest;   sundwudu thunede. 
No thaer wegflotan   wind ofer ythum 
sithes getwaefde;   saegenga for, 
fleat famigheals   forth ofer ythe, 
bundenstefna   ofer brimstreamas, 
thaet hie Geata clifu   ongitan meahton, 
cuthe naessas.   Ceol up gethrang 
lyftgeswenced,   on lande stod. 
Hrathe waes aet holme   hythweard geara, 
se the aer lange tid   leofra manna 
fus aet farothe   feor wlatode; 
saelde to sande   sidfaethme scip, 
oncerbendum faest,   thy laes hym ytha thrym 
wudu wynsuman   forwrecan meahte. 
Het tha up beran   aethelinga gestreon, 
fraetwe ond faetgold;   naes him feor thanon 
to gesecanne   sinces bryttan, 
Higelac Hrethling,   thaer aet ham wunath 
selfa mid gesithum   saewealle neah. 
Bold waes betlic,   bregorof cyning, 
heah in healle,   Hygd swithe geong, 
wis, welthungen,   theah the wintra lyt 
under burhlocan   gebiden haebbe, 
Haerethes dohtor;   naes hio hnah swa theah, 
ne to gneath gifa   Geata leodum, 
mathmgestreona.   Mod thrytho waeg, 
fremu folces cwen,   firen ondrysne. 
Naenig thaet dorste   deor genethan 
swaesra gesitha,   nefne sinfrea, 
thaet hire an daeges   eagum starede, 
ac him waelbende   weotode tealde 
handgewrithene;   hrathe seoththan waes 
aefter mundgripe   mece gethinged, 
thaet hit sceadenmael   scyran moste, 
cwealmbealu cythan.   Ne bith swylc cwenlic theaw 
idese to efnanne,   theah the hio aenlicu sy, 
thaette freothuwebbe   feores onsaece 
aefter ligetorne   leofne mannan. 
Huru thaet onhohsnode   Hemminges maeg; 
ealodrincende   other saedan, 
thaet hio leodbealewa   laes gefremede, 
inwitnitha,   syththan aerest wearth 
gyfen goldhroden   geongum cempan, 
aethelum diore,   syththan hio Offan flet 
ofer fealone flod   be faeder lare 
sithe gesohte;   thaer hio syththan well 
in gumstole,   gode, maere, 
lifgesceafta   lifigende breac, 
hiold heahlufan   with haeletha brego, 
ealles moncynnes   mine gefraege 
thone selestan   bi saem tweonum, 
eormencynnes.   Fortham Offa waes 
geofum ond guthum,   garcene man, 
wide geweorthod,   wisdome heold 
ethel sinne;   thonon Eomer woc 
haelethum to helpe,   Hemminges maeg, 
nefa Garmundes,   nitha craeftig. 
Gewat him tha se hearda   mid his hondscole 
sylf aefter sande   saewong tredan, 
wide warothas.   Woruldcandel scan, 
sigel suthan fus.   Hi sith drugon, 
elne geeodon,   to thaes the eorla hleo, 
bonan Ongentheoes   burgum in innan, 
geongne guthcyning   godne gefrunon 
hringas daelan.   Higelace waes 
sith Beowulfes   snude gecythed, 
thaet thaer on worthig   wigendra hleo, 
lindgestealla,   lifigende cwom, 
heatholaces hal   to hofe gongan. 
Hrathe waes gerymed,   swa se rica bebead, 
fethegestum   flet innanweard. 
Gesaet tha with sylfne   se tha saecce genaes, 
maeg with maege,   syththan mandryhten 
thurh hleothorcwyde   holdne gegrette, 
meaglum wordum.   Meoduscencum hwearf 
geond thaet healreced   Haerethes dohtor, 
lufode tha leode,   lithwaege baer 
haelethum to handa.   Higelac ongan 
sinne geseldan   in sele tham hean 
faegre fricgcean   (hyne fyrwet braec, 
hwylce Saegeata   sithas waeron): 
"Hu lomp eow on lade,   leofa Biowulf, 
tha thu faeringa   feorr gehogodest 
saecce secean   ofer sealt waeter, 
hilde to Hiorote?   Ac thu Hrothgare 
widcuthne wean   wihte gebettest, 
maerum theodne?   Ic thaes modceare 
sorhwylmum seath,   sithe ne truwode 
leofes mannes;   ic the lange baed 
thaet thu thone waelgaest   wihte ne grette, 
lete Suthdene   sylfe geweorthan 
guthe with Grendel.   Gode ic thanc secge 
thaes the ic the gesundne   geseon moste." 
Biowulf mathelode,   bearn Ecgthioes: 
"thaet is undyrne,   dryhten Higelac, 
micel gemeting,   monegum fira, 
hwylc orleghwil   uncer Grendles 
wearth on tham wange,   thaer he worna fela 
Sigescyldingum   sorge gefremede, 
yrmthe to aldre.   Ic thaet eall gewraec, 
swa begylpan ne thearf   Grendeles maga 
aenig ofer eorthan   uhthlem thone, 
se the lengest leofath   lathan cynnes, 
facne bifongen.   Ic thaer furthum cwom 
to tham hringsele   Hrothgar gretan; 
sona me se maera   mago Healfdenes, 
syththan he modsefan   minne cuthe, 
with his sylfes sunu   setl getaehte. 
Weorod waes on wynne;   ne seah ic widan feorh 
under heofones hwealf   healsittendra 
medudream maran.   Hwilum maeru cwen, 
frithusibb folca,   flet eall geondhwearf, 
baedde byre geonge;   oft hio beahwrithan 
secge sealde,   aer hie to setle geong. 
Hwilum for duguthe   dohtor Hrothgares 
eorlum on ende   ealuwaege baer; 
tha ic Freaware   fletsittende 
nemnan hyrde,   thaer hio naegled sinc 
haelethum sealde.   Sio gehaten is, 
geong, goldhroden,   gladum suna Frodan; 
hafath thaes geworden   wine Scyldinga, 
rices hyrde,   ond thaet raed talath, 
thaet he mid thy wife   waelfaehtha dael, 
saecca gesette.   Oft seldan hwaer 
aefter leodhryre   lytle hwile 
bongar bugeth,   theah seo bryd duge! 
Maeg thaes thonne ofthyncan   theodne Heathobeardna 
ond thegna gehwam   thara leoda, 
thonne he mid faemnan   on flett gaeth, 
dryhtbearn Dena,   dugutha biwenede; 
on him gladiath   gomelra lafe, 
heard ond hringmael   Heathabeardna gestreon 
thenden hie tham waepnum   wealdan moston, 
oththaet hie forlaeddan   to tham lindplegan 
swaese gesithas   ond hyra sylfra feorh. 
thonne cwith aet beore   se the beah gesyhth, 
eald aescwiga,   se the eall geman, 
garcwealm gumena   (him bith grim sefa), 
onginneth geomormod   geongum cempan 
thurh hrethra gehygd   higes cunnian, 
wigbealu weccean,   ond thaet word acwyth: 
'Meaht thu, min wine,   mece gecnawan 
thone thin faeder   to gefeohte baer 
under heregriman   hindeman sithe, 
dyre iren,   thaer hyne Dene slogon, 
weoldon waelstowe,   syththan Withergyld laeg, 
aefter haeletha hryre,   hwate Scyldungas? 
Nu her thara banena   byre nathwylces 
fraetwum hremig   on flet gaeth, 
morthres gylpeth,   ond thone maththum byreth, 
thone the thu mid rihte   raedan sceoldest.' 
Manath swa ond myndgath   maela gehwylce 
sarum wordum,   oththaet sael cymeth 
thaet se faemnan thegn   fore faeder daedum 
aefter billes bite   blodfag swefeth, 
ealdres scyldig;   him se other thonan 
losath lifigende,   con him land geare. 
thonne bioth abrocene   on ba healfe 
athsweord eorla;   syththan Ingelde 
weallath waelnithas,   ond him wiflufan 
aefter cearwaelmum   colran weorthath. 
thy ic Heathobeardna   hyldo ne telge, 
dryhtsibbe dael   Denum unfaecne, 
freondscipe faestne.   Ic sceal forth sprecan 
gen ymbe Grendel,   thaet thu geare cunne, 
sinces brytta,   to hwan syththan wearth 
hondraes haeletha.   Syththan heofones gim 
glad ofer grundas,   gaest yrre cwom, 
eatol, aefengrom,   user neosan, 
thaer we gesunde   sael weardodon. 
thaer waes Hondscio   hild onsaege, 
feorhbealu faegum;   he fyrmest laeg, 
gyrded cempa;   him Grendel wearth, 
maerum maguthegne   to muthbonan, 
leofes mannes   lic eall forswealg. 
No thy aer ut tha gen   idelhende 
bona blodigtoth,   bealewa gemyndig, 
of tham goldsele   gongan wolde, 
ac he maegnes rof   min costode, 
grapode gearofolm.   Glof hangode 
sid ond syllic,   searobendum faest; 
sio waes orthoncum   eall gegyrwed 
deofles craeftum   ond dracan fellum. 
He mec thaer on innan   unsynnigne, 
dior daedfruma,   gedon wolde 
manigra sumne;   hyt ne mihte swa, 
syththan ic on yrre   uppriht astod. 
To lang ys to reccenne   hu ic tham leodsceathan 
yfla gehwylces   ondlean forgeald; 
thaer ic, theoden min,   thine leode 
weorthode weorcum.   He on weg losade, 
lytle hwile   lifwynna breac; 
hwaethre him sio swithre   swathe weardade 
hand on Hiorte,   ond he hean thonan 
modes geomor   meregrund gefeoll. 
Me thone waelraes   wine Scildunga 
faettan golde   fela leanode, 
manegum mathmum,   syththan mergen com 
ond we to symble   geseten haefdon. 
thaer waes gidd ond gleo.   Gomela Scilding, 
felafricgende,   feorran rehte; 
hwilum hildedeor   hearpan wynne, 
gomenwudu grette,   hwilum gyd awraec 
soth ond sarlic,   hwilum syllic spell 
rehte aefter rihte   rumheort cyning. 
Hwilum eft ongan,   eldo gebunden, 
gomel guthwiga   gioguthe cwithan, 
hildestrengo;   hrether inne weoll, 
thonne he wintrum frod   worn gemunde. 
Swa we thaer inne   ondlangne daeg 
niode naman,   oththaet niht becwom 
other to yldum.   tha waes eft hrathe 
gearo gyrnwraece   Grendeles modor, 
sithode sorhfull;   sunu death fornam, 
wighete Wedra.   Wif unhyre 
hyre bearn gewraec,   beorn acwealde 
ellenlice;   thaer waes aeschere, 
frodan fyrnwitan,   feorh uthgenge. 
Nother hy hine ne moston,   syththan mergen cwom, 
deathwerigne,   Denia leode, 
bronde forbaernan,   ne on bael hladan 
leofne mannan;   hio thaet lic aetbaer 
feondes faethmum   under firgenstream. 
thaet waes Hrothgare   hreowa tornost 
thara the leodfruman   lange begeate. 
tha se theoden mec   thine life 
healsode hreohmod,   thaet ic on holma gethring 
eorlscipe efnde,   ealdre genethde, 
maertho fremede;   he me mede gehet. 
Ic tha thaes waelmes,   the is wide cuth, 
grimne gryrelicne   grundhyrde fond; 
thaer unc hwile waes   hand gemaene, 
holm heolfre weoll,   ond ic heafde becearf 
in tham guthsele   Grendeles modor 
eacnum ecgum,   unsofte thonan 
feorh othferede.   Naes ic faege tha gyt, 
ac me eorla hleo   eft gesealde 
mathma menigeo,   maga Healfdenes. 
Swa se theodkyning   theawum lyfde. 
Nealles ic tham leanum   forloren haefde, 
maegnes mede,   ac he me mathmas geaf, 
sunu Healfdenes,   on minne sylfes dom; 
tha ic the, beorncyning,   bringan wylle, 
estum geywan.   Gen is eall aet the 
lissa gelong;   ic lyt hafo 
heafodmaga   nefne, Hygelac, thec." 
Het tha in beran   eaforheafodsegn, 
heathosteapne helm,   hare byrnan, 
guthsweord geatolic,   gyd aefter wraec: 
"Me this hildesceorp   Hrothgar sealde, 
snotra fengel,   sume worde het 
thaet ic his aerest the   est gesaegde; 
cwaeth thaet hyt haefde   Hiorogar cyning, 
leod Scyldunga   lange hwile; 
no thy aer suna sinum   syllan wolde, 
hwatum Heorowearde,   theah he him hold waere, 
breostgewaedu.   Bruc ealles well!" 
Hyrde ic thaet tham fraetwum   feower mearas 
lungre, gelice,   last weardode, 
aeppelfealuwe;   he him est geteah 
meara ond mathma.   Swa sceal maeg don, 
nealles inwitnet   othrum bregdon 
dyrnum craefte,   death renian 
hondgesteallan.   Hygelace waes, 
nitha heardum,   nefa swythe hold, 
ond gehwaether othrum   hrothra gemyndig. 
Hyrde ic thaet he thone healsbeah   Hygde gesealde, 
wraetlicne wundurmaththum,   thone the him Wealhtheo geaf, 
theodnes dohtor,   thrio wicg somod 
swancor ond sadolbeorht;   hyre syththan waes 
aefter beahthege   breost geweorthod. 
Swa bealdode   bearn Ecgtheowes, 
guma guthum cuth,   godum daedum, 
dreah aefter dome,   nealles druncne slog 
heorthgeneatas;   naes him hreoh sefa, 
ac he mancynnes   maeste craefte 
ginfaestan gife,   the him god sealde, 
heold hildedeor.   Hean waes lange, 
swa hyne Geata bearn   godne ne tealdon, 
ne hyne on medobence   micles wyrthne 
drihten Wedera   gedon wolde; 
swythe wendon   thaet he sleac waere, 
aetheling unfrom.   Edwenden cwom 
tireadigum menn   torna gehwylces. 
Het tha eorla hleo   in gefetian, 
heathorof cyning,   Hrethles lafe 
golde gegyrede;   naes mid Geatum tha 
sincmaththum selra   on sweordes had; 
thaet he on Biowulfes   bearm alegde 
ond him gesealde   seofan thusendo, 
bold ond bregostol.   Him waes bam samod 
on tham leodscipe   lond gecynde, 
eard, ethelriht,   othrum swithor 
side rice   tham thaer selra waes. 
Eft thaet geiode   ufaran dogrum 
hildehlaemmum,   syththan Hygelac laeg 
ond Heardrede   hildemeceas 
under bordhreothan   to bonan wurdon, 
tha hyne gesohtan   on sigetheode 
hearde hildefrecan,   Heathoscilfingas, 
nitha genaegdan   nefan Hererices, 
syththan Beowulfe   brade rice 
on hand gehwearf;   he geheold tela 
fiftig wintra   (waes tha frod cyning, 
eald ethelweard),   oththaet an ongan 
deorcum nihtum   draca ricsian, 
se the on heaum hofe   hord beweotode, 
stanbeorh steapne;   stig under laeg, 
eldum uncuth.   thaer on innan giong 
nitha nathwylc,   se the neh gefeng 
haethnum horde,   hond ......, 
since fahne.   He thaet syththan ......, 
theah the he slaepende   besyred wurde 
theofes craefte;   thaet sie thiod onfand, 
bufolc beorna,   thaet he gebolgen waes. 
Nealles mid gewealdum   wyrmhord abraec 
sylfes willum,   se the him sare gesceod, 
ac for threanedlan   theow nathwylces 
haeletha bearna   heteswengeas fleah, 
aernes thearfa,   ond thaer inne fealh, 
secg synbysig,   sona onfunde 
thaet thaer tham gyste   gryrebroga stod; 
hwaethre earmsceapen   
        ...sceapen 
        tha hyne se faer begeat. 
Sincfaet ......;   thaer waes swylcra fela 
in tham eorthhuse   aergestreona, 
swa hy on geardagum   gumena nathwylc, 
eormenlafe   aethelan cynnes, 
thanchycgende   thaer gehydde, 
deore mathmas.   Ealle hie death fornam 
aerran maelum,   ond se an tha gen 
leoda duguthe,   se thaer lengest hwearf, 
weard winegeomor,   wende thaes ylcan, 
thaet he lytel faec   longgestreona 
brucan moste.   Beorh eallgearo 
wunode on wonge   waeterythum neah, 
niwe be naesse,   nearocraeftum faest. 
thaer on innan baer   eorlgestreona 
hringa hyrde   hordwyrthne dael, 
faettan goldes,   fea worda cwaeth: 
"Heald thu nu, hruse,   nu haeleth ne moston, 
eorla aehte!   Hwaet, hyt aer on the 
gode begeaton.   Guthdeath fornam, 
feorhbealo frecne,   fyra gehwylcne 
leoda minra,   thara the this lif ofgeaf, 
gesawon seledream.   Ic nah hwa sweord wege 
oththe feormie   faeted waege, 
dryncfaet deore;   duguth ellor sceoc. 
Sceal se hearda helm   hyrsted golde 
faetum befeallen;   feormynd swefath, 
tha the beadogriman   bywan sceoldon, 
ge swylce seo herepad,   sio aet hilde gebad 
ofer borda gebraec   bite irena, 
brosnath aefter beorne.   Ne maeg byrnan hring 
aefter wigfruman   wide feran, 
haelethum be healfe.   Naes hearpan wyn, 
gomen gleobeames,   ne god hafoc 
geond sael swingeth,   ne se swifta mearh 
burhstede beateth.   Bealocwealm hafath 
fela feorhcynna   forth onsended!" 
Swa giomormod   giohtho maende 
an aefter eallum,   unblithe hwearf 
daeges ond nihtes,   oththaet deathes wylm 
hran aet heortan.   Hordwynne fond 
eald uhtsceatha   opene standan, 
se the byrnende   biorgas seceth, 
nacod nithdraca,   nihtes fleogeth 
fyre befangen;   hyne foldbuend 
swithe ondraedath.   He gesecean sceall 
hord on hrusan,   thaer he haethen gold 
warath wintrum frod,   ne byth him wihte thy sel. 
Swa se theodsceatha   threo hund wintra 
heold on hrusan   hordaerna sum, 
eacencraeftig,   oththaet hyne an abealch 
mon on mode;   mandryhtne baer 
faeted waege,   friothowaere baed 
hlaford sinne.   tha waes hord rasod, 
onboren beaga hord,   bene getithad 
feasceaftum men.   Frea sceawode 
fira fyrngeweorc   forman sithe. 
tha se wyrm onwoc,   wroht waes geniwad; 
stonc tha aefter stane,   stearcheort onfand 
feondes fotlast;   he to forth gestop 
dyrnan craefte   dracan heafde neah. 
Swa maeg unfaege   eathe gedigan 
wean ond wraecsith,   se the waldendes 
hyldo gehealdeth!   Hordweard sohte 
georne aefter grunde,   wolde guman findan, 
thone the him on sweofote   sare geteode, 
hat ond hreohmod   hlaew oft ymbehwearf 
ealne utanweardne,   ne thaer aenig mon 
on thaere westenne;   hwaethre wiges gefeh, 
beaduwe weorces,   hwilum on beorh aethwearf, 
sincfaet sohte.   He thaet sona onfand 
thaet haefde gumena sum   goldes gefandod, 
heahgestreona.   Hordweard onbad 
earfothlice   oththaet aefen cwom; 
waes tha gebolgen   beorges hyrde, 
wolde se latha   lige forgyldan 
drincfaet dyre.   tha waes daeg sceacen 
wyrme on willan;   no on wealle laeg, 
bidan wolde,   ac mid baele for, 
fyre gefysed.   Waes se fruma egeslic 
leodum on lande,   swa hyt lungre wearth 
on hyra sincgifan   sare geendod. 
tha se gaest ongan   gledum spiwan, 
beorht hofu baernan;   bryneleoma stod 
eldum on andan.   No thaer aht cwices 
lath lyftfloga   laefan wolde. 
Waes thaes wyrmes wig   wide gesyne, 
nearofages nith   nean ond feorran, 
hu se guthsceatha   Geata leode 
hatode ond hynde;   hord eft gesceat, 
dryhtsele dyrnne,   aer daeges hwile. 
Haefde landwara   lige befangen, 
baele ond bronde,   beorges getruwode, 
wiges ond wealles;   him seo wen geleah. 
tha waes Biowulfe   broga gecythed 
snude to sothe,   thaet his sylfes ham, 
bolda selest,   brynewylmum mealt, 
gifstol Geata.   thaet tham godan waes 
hreow on hrethre,   hygesorga maest; 
wende se wisa   thaet he wealdende 
ofer ealde riht,   ecean dryhtne, 
bitre gebulge.   Breost innan weoll 
theostrum gethoncum,   swa him gethywe ne waes. 
Haefde ligdraca   leoda faesten, 
ealond utan,   eorthweard thone 
gledum forgrunden;   him thaes guthkyning, 
Wedera thioden,   wraece leornode. 
Heht him tha gewyrcean   wigendra hleo 
eallirenne,   eorla dryhten, 
wigbord wraetlic;   wisse he gearwe 
thaet him holtwudu   helpan ne meahte, 
lind with lige.   Sceolde laendaga 
aetheling aergod   ende gebidan, 
worulde lifes,   ond se wyrm somod, 
theah the hordwelan   heolde lange. 
Oferhogode tha   hringa fengel 
thaet he thone widflogan   weorode gesohte, 
sidan herge;   no he him tha saecce ondred, 
ne him thaes wyrmes wig   for wiht dyde, 
eafoth ond ellen,   forthon he aer fela 
nearo nethende   nitha gedigde, 
hildehlemma,   syththan he Hrothgares, 
sigoreadig secg,   sele faelsode 
ond aet guthe forgrap   Grendeles maegum 
lathan cynnes.   No thaet laesest waes 
hondgemota,   thaer mon Hygelac sloh, 
syththan Geata cyning   guthe raesum, 
freawine folca   Freslondum on, 
Hrethles eafora   hiorodryncum swealt, 
bille gebeaten.   thonan Biowulf com 
sylfes craefte,   sundnytte dreah; 
haefde him on earme   ana XXX 
hildegeatwa,   tha he to holme beag. 
Nealles Hetware   hremge thorfton 
fethewiges,   the him foran ongean 
linde baeron;   lyt eft becwom 
fram tham hildfrecan   hames niosan. 
Oferswam tha sioletha bigong   sunu Ecgtheowes, 
earm anhaga,   eft to leodum; 
thaer him Hygd gebead   hord ond rice, 
beagas ond bregostol,   bearne ne truwode 
thaet he with aelfylcum   ethelstolas 
healdan cuthe,   tha waes Hygelac dead. 
No thy aer feasceafte   findan meahton 
aet tham aethelinge   aenige thinga, 
thaet he Heardrede   hlaford waere 
oththe thone cynedom   ciosan wolde; 
hwaethre he him on folce   freondlarum heold, 
estum mid are,   oththaet he yldra wearth, 
Wedergeatum weold.   Hyne wraecmaecgas 
ofer sae sohtan,   suna Ohteres; 
haefdon hy forhealden   helm Scylfinga, 
thone selestan   saecyninga 
thara the in Swiorice   sinc brytnade, 
maerne theoden.   Him thaet to mearce wearth; 
he thaer for feorme   feorhwunde hleat 
sweordes swengum,   sunu Hygelaces, 
ond him eft gewat   Ongenthioes bearn 
hames niosan,   syththan Heardred laeg, 
let thone bregostol   Biowulf healdan, 
Geatum wealdan.   thaet waes god cyning! 
Se thaes leodhryres   lean gemunde 
uferan dogrum,   Eadgilse wearth 
feasceaftum freond,   folce gestepte 
ofer sae side   sunu Ohteres, 
wigum ond waepnum;   he gewraec syththan 
cealdum cearsithum,   cyning ealdre bineat. 
Swa he nitha gehwane   genesen haefde, 
slithra geslyhta,   sunu Ecgthiowes, 
ellenweorca,   oth thone anne daeg 
the he with tham wyrme   gewegan sceolde. 
Gewat tha XIIa sum   torne gebolgen 
dryhten Geata   dracan sceawian. 
Haefde tha gefrunen   hwanan sio faehth aras, 
bealonith biorna;   him to bearme cwom 
maththumfaet maere   thurh thaes meldan hond. 
Se waes on tham threate   threotteotha secg, 
se thaes orleges   or onstealde, 
haeft hygegiomor,   sceolde hean thonon 
wong wisian.   He ofer willan giong 
to thaes the he eorthsele   anne wisse, 
hlaew under hrusan   holmwylme neh, 
ythgewinne;   se waes innan full 
wraetta ond wira.   Weard unhiore, 
gearo guthfreca,   goldmathmas heold, 
eald under eorthan.   Naes thaet ythe ceap 
to gegangenne   gumena aenigum! 
Gesaet tha on naesse   nithheard cyning, 
thenden haelo abead   heorthgeneatum, 
goldwine Geata.   Him waes geomor sefa, 
waefre ond waelfus,   wyrd ungemete neah, 
se thone gomelan   gretan sceolde, 
secean sawle hord,   sundur gedaelan 
lif with lice,   no thon lange waes 
feorh aethelinges   flaesce bewunden. 
Biowulf mathelade,   bearn Ecgtheowes: 
"Fela ic on giogothe   guthraesa genaes, 
orleghwila;   ic thaet eall gemon. 
Ic waes syfanwintre,   tha mec sinca baldor, 
freawine folca,   aet minum faeder genam; 
heold mec ond haefde   Hrethel cyning, 
geaf me sinc ond symbel,   sibbe gemunde. 
Naes ic him to life   lathra owihte, 
beorn in burgum,   thonne his bearna hwylc, 
Herebeald ond Haethcyn   oththe Hygelac min. 
Waes tham yldestan   ungedefelice 
maeges daedum   morthorbed stred, 
syththan hyne Haethcyn   of hornbogan, 
his freawine,   flane geswencte, 
miste mercelses   ond his maeg ofscet, 
brothor otherne   blodigan gare. 
thaet waes feohleas gefeoht,   fyrenum gesyngad, 
hrethre hygemethe;   sceolde hwaethre swa theah 
aetheling unwrecen   ealdres linnan. 
Swa bith geomorlic   gomelum ceorle 
to gebidanne,   thaet his byre ride 
giong on galgan,   thonne he gyd wrece, 
sarigne sang,   thonne his sunu hangath 
hrefne to hrothre,   ond he him helpe ne maeg, 
eald ond infrod,   aenige gefremman. 
Symble bith gemyndgad   morna gehwylce 
eaforan ellorsith;   othres ne gymeth 
to gebidanne   burgum in innan 
yrfeweardas,   thonne se an hafath 
thurh deathes nyd   daeda gefondad. 
Gesyhth sorhcearig   on his suna bure 
winsele westne,   windge reste 
reote berofene.   Ridend swefath, 
haeleth in hothman;   nis thaer hearpan sweg, 
gomen in geardum,   swylce thaer iu waeron. 
Gewiteth thonne on sealman,   sorhleoth gaeleth 
an aefter anum;   thuhte him eall to rum, 
wongas ond wicstede.   Swa Wedra helm 
aefter Herebealde   heortan sorge 
weallende waeg.   Wihte ne meahte 
on tham feorhbonan   faeghthe gebetan; 
no thy aer he thone heathorinc   hatian ne meahte 
lathum daedum,   theah him leof ne waes. 
He tha mid thaere sorhge,   the him swa sar belamp, 
gumdream ofgeaf,   godes leoht geceas, 
eaferum laefde,   swa deth eadig mon, 
lond ond leodbyrig,   tha he of life gewat. 
tha waes synn ond sacu   Sweona ond Geata 
ofer wid waeter,   wroht gemaene, 
herenith hearda,   syththan Hrethel swealt, 
oththe him Ongentheowes   eaferan waeran 
frome, fyrdhwate,   freode ne woldon 
ofer heafo healdan,   ac ymb Hreosnabeorh 
eatolne inwitscear   oft gefremedon. 
thaet maegwine   mine gewraecan, 
faehthe ond fyrene,   swa hyt gefraege waes, 
theah the other his   ealdre gebohte, 
heardan ceape;   Haethcynne wearth, 
Geata dryhtne,   guth onsaege. 
tha ic on morgne gefraegn   maeg otherne 
billes ecgum   on bonan staelan, 
thaer Ongentheow   Eofores niosath. 
Guthhelm toglad,   gomela Scylfing 
hreas hildeblac;   hond gemunde 
faehtho genoge,   feorhsweng ne ofteah. 
Ic him tha mathmas,   the he me sealde, 
geald aet guthe,   swa me gifethe waes, 
leohtan sweorde;   he me lond forgeaf, 
eard, ethelwyn.   Naes him aenig thearf 
thaet he to Gifthum   oththe to Gardenum 
oththe in Swiorice   secean thurfe 
wyrsan wigfrecan,   weorthe gecypan. 
Symle ic him on fethan   beforan wolde, 
ana on orde,   ond swa to aldre sceall 
saecce fremman,   thenden this sweord tholath, 
thaet mec aer ond sith   oft gelaeste. 
Syththan ic for dugethum   Daeghrefne wearth 
to handbonan,   Huga cempan; 
nalles he tha fraetwe   Frescyninge, 
breostweorthunge,   bringan moste, 
ac in compe gecrong   cumbles hyrde, 
aetheling on elne;   ne waes ecg bona, 
ac him hildegrap   heortan wylmas, 
banhus gebraec.   Nu sceall billes ecg, 
hond ond heard sweord,   ymb hord wigan." 
Beowulf mathelode,   beotwordum spraec 
niehstan sithe:   "Ic genethde fela 
gutha on geogothe;   gyt ic wylle, 
frod folces weard,   faehthe secan, 
maerthu fremman,   gif mec se mansceatha 
of eorthsele   ut geseceth." 
Gegrette tha   gumena gehwylcne, 
hwate helmberend,   hindeman sithe, 
swaese gesithas:   "Nolde ic sweord beran, 
waepen to wyrme,   gif ic wiste hu 
with tham aglaecean   elles meahte 
gylpe withgripan,   swa ic gio with Grendle dyde. 
Ac ic thaer heathufyres   hates wene, 
orethes ond attres;   forthon ic me on hafu 
bord ond byrnan.   Nelle ic beorges weard 
forfleon fotes trem,   ac unc furthur sceal 
weorthan aet wealle,   swa unc wyrd geteoth, 
metod manna gehwaes.   Ic eom on mode from 
thaet ic with thone guthflogan   gylp ofersitte. 
Gebide ge on beorge   byrnum werede, 
secgas on searwum,   hwaether sel maege 
aefter waelraese   wunde gedygan 
uncer twega.   Nis thaet eower sith 
ne gemet mannes,   nefne min anes, 
thaet he with aglaecean   eofotho daele, 
eorlscype efne.   Ic mid elne sceall 
gold gegangan,   oththe guth nimeth, 
feorhbealu frecne,   frean eowerne!" 
Aras tha bi ronde   rof oretta, 
heard under helme,   hiorosercean baer 
under stancleofu,   strengo getruwode 
anes mannes.   Ne bith swylc earges sith! 
Geseah tha be wealle   se the worna fela, 
gumcystum god,   gutha gedigde, 
hildehlemma,   thonne hnitan fethan, 
stondan stanbogan,   stream ut thonan 
brecan of beorge.   Waes thaere burnan waelm 
heathofyrum hat;   ne meahte horde neah 
unbyrnende   aenige hwile 
deop gedygan   for dracan lege. 
Let tha of breostum,   tha he gebolgen waes, 
Wedergeata leod   word ut faran, 
stearcheort styrmde;   stefn in becom 
heathotorht hlynnan   under harne stan. 
Hete waes onhrered,   hordweard oncniow 
mannes reorde;   naes thaer mara fyrst 
freode to friclan.   From aerest cwom 
oruth aglaecean   ut of stane, 
hat hildeswat.   Hruse dynede. 
Biorn under beorge   bordrand onswaf 
with tham gryregieste,   Geata dryhten; 
tha waes hringbogan   heorte gefysed 
saecce to seceanne.   Sweord aer gebraed 
god guthcyning,   gomele lafe, 
ecgum unslaw;   aeghwaethrum waes 
bealohycgendra   broga fram othrum. 
Stithmod gestod   with steapne rond 
winia bealdor,   tha se wyrm gebeah 
snude tosomne;   he on searwum bad. 
Gewat tha byrnende   gebogen scrithan, 
to gescipe scyndan.   Scyld wel gebearg 
life ond lice   laessan hwile 
maerum theodne   thonne his myne sohte, 
thaer he thy fyrste,   forman dogore 
wealdan moste   swa him wyrd ne gescraf 
hreth aet hilde.   Hond up abraed 
Geata dryhten,   gryrefahne sloh 
incgelafe,   thaet sio ecg gewac 
brun on bane,   bat unswithor 
thonne his thiodcyning   thearfe haefde, 
bysigum gebaeded.   tha waes beorges weard 
aefter heathuswenge   on hreoum mode, 
wearp waelfyre;   wide sprungon 
hildeleoman.   Hrethsigora ne gealp 
goldwine Geata;   guthbill geswac, 
nacod aet nithe,   swa hyt no sceolde, 
iren aergod.   Ne waes thaet ethe sith, 
thaet se maera   maga Ecgtheowes 
grundwong thone   ofgyfan wolde; 
sceolde ofer willan   wic eardian 
elles hwergen,   swa sceal aeghwylc mon 
alaetan laendagas.   Naes tha long to thon 
thaet tha aglaecean hy   eft gemetton. 
Hyrte hyne hordweard   (hrether aethme weoll) 
niwan stefne;   nearo throwode, 
fyre befongen,   se the aer folce weold. 
Nealles him on heape   handgesteallan, 
aethelinga bearn,   ymbe gestodon 
hildecystum,   ac hy on holt bugon, 
ealdre burgan.   Hiora in anum weoll 
sefa with sorgum;   sibb aefre ne maeg 
wiht onwendan   tham the wel thenceth. 
Wiglaf waes haten   Weoxstanes sunu, 
leoflic lindwiga,   leod Scylfinga, 
maeg aelfheres;   geseah his mondryhten 
under heregriman   hat throwian. 
Gemunde tha tha are   the he him aer forgeaf, 
wicstede weligne   Waegmundinga, 
folcrihta gehwylc,   swa his faeder ahte. 
Ne mihte tha forhabban;   hond rond gefeng, 
geolwe linde,   gomel swyrd geteah, 
thaet waes mid eldum   Eanmundes laf, 
suna Ohteres.   tham aet saecce wearth, 
wraeccan wineleasum,   Weohstan bana 
meces ecgum,   ond his magum aetbaer 
brunfagne helm,   hringde byrnan, 
eald sweord etonisc;   thaet him Onela forgeaf, 
his gaedelinges   guthgewaedu, 
fyrdsearo fuslic,   no ymbe tha faehthe spraec, 
theah the he his brothor bearn   abredwade. 
He fraetwe geheold   fela missera, 
bill ond byrnan,   oththaet his byre mihte 
eorlscipe efnan   swa his aerfaeder; 
geaf him tha mid Geatum   guthgewaeda, 
aeghwaes unrim,   tha he of ealdre gewat, 
frod on forthweg.   tha waes forma sith 
geongan cempan,   thaet he guthe raes 
mid his freodryhtne   fremman sceolde. 
Ne gemealt him se modsefa,   ne his maeges laf 
gewac aet wige;   thaet se wyrm onfand, 
syththan hie togaedre   gegan haefdon. 
Wiglaf mathelode,   wordrihta fela 
saegde gesithum   (him waes sefa geomor): 
"Ic thaet mael geman,   thaer we medu thegun, 
thonne we geheton   ussum hlaforde 
in biorsele,   the us thas beagas geaf, 
thaet we him tha guthgetawa   gyldan woldon 
gif him thyslicu   thearf gelumpe, 
helmas ond heard sweord.   the he usic on herge geceas 
to thyssum sithfate   sylfes willum, 
onmunde usic maertha,   ond me thas mathmas geaf, 
the he usic garwigend   gode tealde, 
hwate helmberend,   theah the hlaford us 
this ellenweorc   ana athohte 
to gefremmanne,   folces hyrde, 
for tham he manna maest   maertha gefremede, 
daeda dollicra.   Nu is se daeg cumen 
thaet ure mandryhten   maegenes behofath, 
godra guthrinca;   wutun gongan to, 
helpan hildfruman,   thenden hyt sy, 
gledegesa grim.   God wat on mec 
thaet me is micle leofre   thaet minne lichaman 
mid minne goldgyfan   gled faethmie. 
Ne thynceth me gerysne   thaet we rondas beren 
eft to earde,   nemne we aeror maegen 
fane gefyllan,   feorh ealgian 
Wedra theodnes.   Ic wat geare 
thaet naeron ealdgewyrht,   thaet he ana scyle 
Geata duguthe   gnorn throwian, 
gesigan aet saecce;   urum sceal sweord ond helm, 
byrne ond beaduscrud,   bam gemaene." 
Wod tha thurh thone waelrec,   wigheafolan baer 
frean on fultum,   fea worda cwaeth: 
"Leofa Biowulf,   laest eall tela, 
swa thu on geoguthfeore   geara gecwaede 
thaet thu ne alaete   be the lifigendum 
dom gedreosan.   Scealt nu daedum rof, 
aetheling anhydig,   ealle maegene 
feorh ealgian;   ic the fullaestu." 
aefter tham wordum   wyrm yrre cwom, 
atol inwitgaest,   othre sithe 
fyrwylmum fah   fionda niosian, 
lathra manna;   ligythum for. 
Born bord with rond,   byrne ne meahte 
geongum garwigan   geoce gefremman, 
ac se maga geonga   under his maeges scyld 
elne geeode,   tha his agen waes 
gledum forgrunden.   tha gen guthcyning 
maertha gemunde,   maegenstrengo sloh 
hildebille,   thaet hyt on heafolan stod 
nithe genyded;   Naegling forbaerst, 
geswac aet saecce   sweord Biowulfes, 
gomol ond graegmael.   Him thaet gifethe ne waes 
thaet him irenna   ecge mihton 
helpan aet hilde;   waes sio hond to strong, 
se the meca gehwane,   mine gefraege, 
swenge ofersohte,   thonne he to saecce baer 
waepen wundrum heard;   naes him wihte the sel. 
tha waes theodsceatha   thriddan sithe, 
frecne fyrdraca,   faehtha gemyndig, 
raesde on thone rofan,   tha him rum ageald, 
hat ond heathogrim,   heals ealne ymbefeng 
biteran banum;   he geblodegod wearth 
sawuldriore,   swat ythum weoll. 
tha ic aet thearfe gefraegn   theodcyninges 
andlongne eorl   ellen cythan, 
craeft ond centhu,   swa him gecynde waes. 
Ne hedde he thaes heafolan,   ac sio hand gebarn 
modiges mannes,   thaer he his maeges healp, 
thaet he thone nithgaest   niothor hwene sloh, 
secg on searwum,   thaet thaet sweord gedeaf, 
fah ond faeted,   thaet thaet fyr ongon 
swethrian syththan.   tha gen sylf cyning 
geweold his gewitte,   waellseaxe gebraed 
biter ond beaduscearp,   thaet he on byrnan waeg; 
forwrat Wedra helm   wyrm on middan. 
Feond gefyldan   (ferh ellen wraec), 
ond hi hyne tha begen   abroten haefdon, 
sibaethelingas.   Swylc sceolde secg wesan, 
thegn aet thearfe!   thaet tham theodne waes 
sithast sigehwila   sylfes daedum, 
worlde geweorces.   tha sio wund ongon, 
the him se eorthdraca   aer geworhte, 
swelan ond swellan;   he thaet sona onfand, 
thaet him on breostum   bealonithe weoll 
attor on innan.   tha se aetheling giong 
thaet he bi wealle   wishycgende 
gesaet on sesse;   seah on enta geweorc, 
hu tha stanbogan   stapulum faeste 
ece eorthreced   innan healde. 
Hyne tha mid handa   heorodreorigne, 
theoden maerne,   thegn ungemete till 
winedryhten his   waetere gelafede, 
hilde saedne,   ond his helm onspeon. 
Biowulf mathelode   (he ofer benne spraec, 
wunde waelbleate;   wisse he gearwe 
thaet he daeghwila   gedrogen haefde, 
eorthan wynne;   tha waes eall sceacen 
dogorgerimes,   death ungemete neah): 
"Nu ic suna minum   syllan wolde 
guthgewaedu,   thaer me gifethe swa 
aenig yrfeweard   aefter wurde 
lice gelenge.   Ic thas leode heold 
fiftig wintra;   naes se folccyning, 
ymbesittendra   aenig thara, 
the mec guthwinum   gretan dorste, 
egesan theon.   Ic on earde bad 
maelgesceafta,   heold min tela, 
ne sohte searonithas,   ne me swor fela 
atha on unriht.   Ic thaes ealles maeg 
feorhbennum seoc   gefean habban; 
for tham me witan ne thearf   waldend fira 
morthorbealo maga,   thonne min sceaceth 
lif of lice.   Nu thu lungre geong 
hord sceawian   under harne stan, 
Wiglaf leofa,   nu se wyrm ligeth, 
swefeth sare wund,   since bereafod. 
Bio nu on ofoste,   thaet ic aerwelan, 
goldaeht ongite,   gearo sceawige 
swegle searogimmas,   thaet ic thy seft maege 
aefter maththumwelan   min alaetan 
lif ond leodscipe,   thone ic longe heold." 
tha ic snude gefraegn   sunu Wihstanes 
aefter wordcwydum   wundum dryhtne 
hyran heathosiocum,   hringnet beran, 
brogdne beadusercean   under beorges hrof. 
Geseah tha sigehrethig,   tha he bi sesse geong, 
magothegn modig   maththumsigla fealo, 
gold glitinian   grunde getenge, 
wundur on wealle,   ond thaes wyrmes denn, 
ealdes uhtflogan,   orcas stondan, 
fyrnmanna fatu   feormendlease, 
hyrstum behrorene;   thaer waes helm monig 
eald ond omig,   earmbeaga fela 
searwum gesaeled.   Sinc eathe maeg, 
gold on grunde,   gumcynnes gehwone 
oferhigian,   hyde se the wylle. 
Swylce he siomian geseah   segn eallgylden 
heah ofer horde,   hondwundra maest, 
gelocen leothocraeftum;   of tham leoma stod, 
thaet he thone grundwong   ongitan meahte, 
wraete giondwlitan.   Naes thaes wyrmes thaer 
onsyn aenig,   ac hyne ecg fornam. 
tha ic on hlaewe gefraegn   hord reafian, 
eald enta geweorc,   anne mannan, 
him on bearm hladon   bunan ond discas 
sylfes dome;   segn eac genom, 
beacna beorhtost.   Bill aer gescod 
(ecg waes iren)   ealdhlafordes 
tham thara mathma   mundbora waes 
longe hwile,   ligegesan waeg 
hatne for horde,   hioroweallende 
middelnihtum,   oththaet he morthre swealt. 
Ar waes on ofoste,   eftsithes georn, 
fraetwum gefyrthred;   hyne fyrwet braec, 
hwaether collenferth   cwicne gemette 
in tham wongstede   Wedra theoden 
ellensiocne,   thaer he hine aer forlet. 
He tha mid tham mathmum   maerne thioden, 
dryhten sinne,   driorigne fand 
ealdres aet ende;   he hine eft ongon 
waeteres weorpan,   oththaet wordes ord 
breosthord thurhbraec.   
gomel on giohthe   (gold sceawode): 
"Ic thara fraetwa   frean ealles thanc, 
wuldurcyninge,   wordum secge, 
ecum dryhtne,   the ic her on starie, 
thaes the ic moste   minum leodum 
aer swyltdaege   swylc gestrynan. 
Nu ic on mathma hord   mine bebohte 
frode feorhlege,   fremmath gena 
leoda thearfe;   ne maeg ic her leng wesan. 
Hatath heathomaere   hlaew gewyrcean 
beorhtne aefter baele   aet brimes nosan; 
se scel to gemyndum   minum leodum 
heah hlifian   on Hronesnaesse, 
thaet hit saelithend   syththan hatan 
Biowulfes biorh,   tha the brentingas 
ofer floda genipu   feorran drifath." 
Dyde him of healse   hring gyldenne 
thioden thristhydig,   thegne gesealde, 
geongum garwigan,   goldfahne helm, 
beah ond byrnan,   het hyne brucan well: 
"thu eart endelaf   usses cynnes, 
Waegmundinga.   Ealle wyrd forsweop 
mine magas   to metodsceafte, 
eorlas on elne;   ic him aefter sceal." 
thaet waes tham gomelan   gingaeste word 
breostgehygdum,   aer he bael cure, 
hate heathowylmas;   him of hrethre gewat 
sawol secean   sothfaestra dom. 
tha waes gegongen   guman unfrodum 
earfothlice,   thaet he on eorthan geseah 
thone leofestan   lifes aet ende 
bleate gebaeran.   Bona swylce laeg, 
egeslic eorthdraca   ealdre bereafod, 
bealwe gebaeded.   Beahhordum leng 
wyrm wohbogen   wealdan ne moste, 
ac hine irenna   ecga fornamon, 
hearde, heathoscearde   homera lafe, 
thaet se widfloga   wundum stille 
hreas on hrusan   hordaerne neah. 
Nalles aefter lyfte   lacende hwearf 
middelnihtum,   mathmaehta wlonc 
ansyn ywde,   ac he eorthan gefeoll 
for thaes hildfruman   hondgeweorce. 
Huru thaet on lande   lyt manna thah, 
maegenagendra,   mine gefraege, 
theah the he daeda gehwaes   dyrstig waere, 
thaet he with attorsceathan   orethe geraesde, 
oththe hringsele   hondum styrede, 
gif he waeccende   weard onfunde 
buon on beorge.   Biowulfe wearth 
dryhtmathma dael   deathe forgolden; 
haefde aeghwaether   ende gefered 
laenan lifes.   Naes tha lang to thon 
thaet tha hildlatan   holt ofgefan, 
tydre treowlogan   tyne aetsomne. 
tha ne dorston aer   darethum lacan 
on hyra mandryhtnes   miclan thearfe, 
ac hy scamiende   scyldas baeran, 
guthgewaedu,   thaer se gomela laeg, 
wlitan on Wilaf.   He gewergad saet, 
fethecempa,   frean eaxlum neah, 
wehte hyne waetre;   him wiht ne speow. 
Ne meahte he on eorthan,   theah he uthe wel, 
on tham frumgare   feorh gehealdan, 
ne thaes wealdendes   wiht oncirran; 
wolde dom godes   daedum raedan 
gumena gehwylcum,   swa he nu gen deth. 
tha waes aet tham geongan   grim ondswaru 
ethbegete   tham the aer his elne forleas. 
Wiglaf mathelode,   Weohstanes sunu, 
sec, sarigferth   (seah on unleofe): 
"thaet, la, maeg secgan   se the wyle soth specan 
thaet se mondryhten   se eow tha mathmas geaf, 
eoredgeatwe,   the ge thaer on standath, 
thonne he on ealubence   oft gesealde 
healsittendum   helm ond byrnan, 
theoden his thegnum,   swylce he thrydlicost 
ower feor oththe neah   findan meahte, 
thaet he genunga   guthgewaedu 
wrathe forwurpe,   tha hyne wig beget. 
Nealles folccyning   fyrdgesteallum 
gylpan thorfte;   hwaethre him god uthe, 
sigora waldend,   thaet he hyne sylfne gewraec 
ana mid ecge,   tha him waes elnes thearf. 
Ic him lifwrathe   lytle meahte 
aetgifan aet guthe,   ond ongan swa theah 
ofer min gemet   maeges helpan; 
symle waes thy saemra,   thonne ic sweorde drep 
ferhthgenithlan,   fyr unswithor 
weoll of gewitte.   Wergendra to lyt 
throng ymbe theoden,   tha hyne sio thrag becwom. 
Nu sceal sincthego   ond swyrdgifu, 
eall ethelwyn   eowrum cynne, 
lufen alicgean;   londrihtes mot 
thaere maegburge   monna aeghwylc 
idel hweorfan,   syththan aethelingas 
feorran gefricgean   fleam eowerne, 
domleasan daed.   Death bith sella 
eorla gehwylcum   thonne edwitlif!" 
Heht tha thaet heathoweorc   to hagan biodan 
up ofer ecgclif,   thaer thaet eorlweorod 
morgenlongne daeg   modgiomor saet, 
bordhaebbende,   bega on wenum, 
endedogores   ond eftcymes 
leofes monnes.   Lyt swigode 
niwra spella   se the naes gerad, 
ac he sothlice   saegde ofer ealle: 
"Nu is wilgeofa   Wedra leoda, 
dryhten Geata,   deathbedde faest, 
wunath waelreste   wyrmes daedum. 
Him on efn ligeth   ealdorgewinna 
sexbennum seoc;   sweorde ne meahte 
on tham aglaecean   aenige thinga 
wunde gewyrcean.   Wiglaf siteth 
ofer Biowulfe,   byre Wihstanes, 
eorl ofer othrum   unlifigendum, 
healdeth higemaethum   heafodwearde 
leofes ond lathes.   Nu ys leodum wen 
orleghwile,   syththan underne 
Froncum ond Frysum   fyll cyninges 
wide weortheth.   Waes sio wroht scepen 
heard with Hugas,   syththan Higelac cwom 
faran flotherge   on Fresna land, 
thaer hyne Hetware   hilde genaegdon, 
elne geeodon   mid ofermaegene, 
thaet se byrnwiga   bugan sceolde, 
feoll on fethan,   nalles fraetwe geaf 
ealdor dugothe.   Us waes a syththan 
Merewioingas   milts ungyfethe. 
Ne ic to Sweotheode   sibbe oththe treowe 
wihte ne wene,   ac waes wide cuth 
thaette Ongenthio   ealdre besnythede 
Haethcen Hrethling   with Hrefnawudu, 
tha for onmedlan   aerest gesohton 
Geata leode   Guthscilfingas. 
Sona him se froda   faeder Ohtheres, 
eald ond egesfull,   ondslyht ageaf, 
abreot brimwisan,   bryd ahredde, 
gomela iomeowlan   golde berofene, 
Onelan modor   ond Ohtheres, 
ond tha folgode   feorhgenithlan, 
oththaet hi otheodon   earfothlice 
in Hrefnesholt   hlafordlease. 
Besaet tha sinherge   sweorda lafe, 
wundum werge,   wean oft gehet 
earmre teohhe   ondlonge niht, 
cwaeth, he on mergenne   meces ecgum 
getan wolde,   sum on galgtreowum 
fuglum to gamene.   Frofor eft gelamp 
sarigmodum   somod aerdaege, 
syththan hie Hygelaces   horn ond byman, 
gealdor ongeaton,   tha se goda com 
leoda dugothe   on last faran. 
Waes sio swatswathu   Sweona ond Geata, 
waelraes weora   wide gesyne, 
hu tha folc mid him   faehthe towehton. 
Gewat him tha se goda   mid his gaedelingum, 
frod, felageomor,   faesten secean, 
eorl Ongenthio,   ufor oncirde; 
haefde Higelaces   hilde gefrunen, 
wlonces wigcraeft,   withres ne truwode, 
thaet he saemannum   onsacan mihte, 
heatholithendum   hord forstandan, 
bearn ond bryde;   beah eft thonan 
eald under eorthweall.   tha waes aeht boden 
Sweona leodum,   segn Higelaces 
freothowong thone   forth ofereodon, 
syththan Hrethlingas   to hagan thrungon. 
thaer wearth Ongenthiow   ecgum sweorda, 
blondenfexa,   on bid wrecen, 
thaet se theodcyning   thafian sceolde 
Eafores anne dom.   Hyne yrringa 
Wulf Wonreding   waepne geraehte, 
thaet him for swenge   swat aedrum sprong 
forth under fexe.   Naes he forht swa theh, 
gomela Scilfing,   ac forgeald hrathe 
wyrsan wrixle   waelhlem thone, 
syththan theodcyning   thyder oncirde. 
Ne meahte se snella   sunu Wonredes 
ealdum ceorle   ondslyht giofan, 
ac he him on heafde   helm aer gescer, 
thaet he blode fah   bugan sceolde, 
feoll on foldan;   naes he faege tha git, 
ac he hyne gewyrpte,   theah the him wund hrine. 
Let se hearda   Higelaces thegn 
bradne mece,   tha his brothor laeg, 
eald sweord eotonisc,   entiscne helm 
brecan ofer bordweal;   tha gebeah cyning, 
folces hyrde,   waes in feorh dropen. 
tha waeron monige   the his maeg writhon, 
ricone araerdon,   tha him gerymed wearth 
thaet hie waelstowe   wealdan moston. 
thenden reafode   rinc otherne, 
nam on Ongenthio   irenbyrnan, 
heard swyrd hilted   ond his helm somod, 
hares hyrste   Higelace baer. 
He tham fraetwum feng   ond him faegre gehet 
leana mid leodum,   ond gelaeste swa; 
geald thone guthraes   Geata dryhten, 
Hrethles eafora,   tha he to ham becom, 
Iofore ond Wulfe   mid ofermathmum, 
sealde hiora gehwaethrum   hund thusenda 
landes ond locenra beaga   (ne thorfte him tha lean othwitan 
mon on middangearde),   syththan hie tha maertha geslogon, 
ond tha Iofore forgeaf   angan dohtor, 
hamweorthunge,   hyldo to wedde. 
thaet ys sio faehtho   ond se feondscipe, 
waelnith wera,   thaes the ic wen hafo, 
the us seceath to   Sweona leoda, 
syththan hie gefricgeath   frean userne 
ealdorleasne,   thone the aer geheold 
with hettendum   hord ond rice 
aefter haeletha hryre,   hwate Scildingas, 
folcred fremede   oththe furthur gen 
eorlscipe efnde.   Nu is ofost betost 
thaet we theodcyning   thaer sceawian 
ond thone gebringan,   the us beagas geaf, 
on adfaere.   Ne scel anes hwaet 
meltan mid tham modigan,   ac thaer is mathma hord, 
gold unrime   grimme geceapod, 
ond nu aet sithestan   sylfes feore 
beagas gebohte.   tha sceall brond fretan, 
aeled theccean,   nalles eorl wegan 
maththum to gemyndum,   ne maegth scyne 
habban on healse   hringweorthunge, 
ac sceal geomormod,   golde bereafod, 
oft nalles aene   elland tredan, 
nu se herewisa   hleahtor alegde, 
gamen ond gleodream.   Forthon sceall gar wesan 
monig, morgenceald,   mundum bewunden, 
haefen on handa,   nalles hearpan sweg 
wigend weccean,   ac se wonna hrefn 
fus ofer faegum   fela reordian, 
earne secgan   hu him aet aete speow, 
thenden he with wulf   wael reafode." 
Swa se secg hwata   secggende waes 
lathra spella;   he ne leag fela 
wyrda ne worda.   Weorod eall aras; 
eodon unblithe   under Earnanaes, 
wollenteare   wundur sceawian. 
Fundon tha on sande   sawulleasne 
hlimbed healdan   thone the him hringas geaf 
aerran maelum;   tha waes endedaeg 
godum gegongen,   thaet se guthcyning, 
Wedra theoden,   wundordeathe swealt. 
aer hi thaer gesegan   syllicran wiht, 
wyrm on wonge   witherraehtes thaer 
lathne licgean;   waes se legdraca 
grimlic, gryrefah,   gledum beswaeled. 
Se waes fiftiges   fotgemearces 
lang on legere,   lyftwynne heold 
nihtes hwilum,   nyther eft gewat 
dennes niosian;   waes tha deathe faest, 
haefde eorthscrafa   ende genyttod. 
Him big stodan   bunan ond orcas, 
discas lagon   ond dyre swyrd, 
omige, thurhetone,   swa hie with eorthan faethm 
thusend wintra   thaer eardodon. 
thonne waes thaet yrfe,   eacencraeftig, 
iumonna gold   galdre bewunden, 
thaet tham hringsele   hrinan ne moste 
gumena aenig,   nefne god sylfa, 
sigora sothcyning,   sealde tham the he wolde 
(he is manna gehyld)   hord openian, 
efne swa hwylcum manna   swa him gemet thuhte. 
tha waes gesyne   thaet se sith ne thah 
tham the unrihte   inne gehydde 
wraete under wealle.   Weard aer ofsloh 
feara sumne;   tha sio faehth gewearth 
gewrecen wrathlice.   Wundur hwar thonne 
eorl ellenrof   ende gefere 
lifgesceafta,   thonne leng ne maeg 
mon mid his magum   meduseld buan. 
Swa waes Biowulfe,   tha he biorges weard 
sohte, searonithas;   seolfa ne cuthe 
thurh hwaet his worulde gedal   weorthan sceolde. 
Swa hit oth domes daeg   diope benemdon 
theodnas maere,   tha thaet thaer dydon, 
thaet se secg waere   synnum scildig, 
hergum geheatherod,   hellbendum faest, 
wommum gewitnad,   se thone wong strude, 
naes he goldhwaete   gearwor haefde 
agendes est   aer gesceawod. 
Wiglaf mathelode,   Wihstanes sunu: 
"Oft sceall eorl monig   anes willan 
wraec adreogan,   swa us geworden is. 
Ne meahton we gelaeran   leofne theoden, 
rices hyrde,   raed aenigne, 
thaet he ne grette   goldweard thone, 
lete hyne licgean   thaer he longe waes, 
wicum wunian   oth woruldende; 
heold on heahgesceap.   Hord ys gesceawod, 
grimme gegongen;   waes thaet gifethe to swith 
the thone theodcyning   thyder ontyhte. 
Ic waes thaer inne   ond thaet eall geondseh, 
recedes geatwa,   tha me gerymed waes, 
nealles swaeslice   sith alyfed 
inn under eorthweall.   Ic on ofoste gefeng 
micle mid mundum   maegenbyrthenne 
hordgestreona,   hider ut aetbaer 
cyninge minum.   Cwico waes tha gena, 
wis ond gewittig;   worn eall gespraec 
gomol on gehtho   ond eowic gretan het, 
baed thaet ge geworhton   aefter wines daedum 
in baelstede   beorh thone hean, 
micelne ond maerne,   swa he manna waes 
wigend weorthfullost   wide geond eorthan, 
thenden he burhwelan   brucan moste. 
Uton nu efstan   othre sithe, 
seon ond secean   searogimma gethraec, 
wundur under wealle;   ic eow wisige, 
thaet ge genoge   neon sceawiath 
beagas ond brad gold.   Sie sio baer gearo, 
aedre geaefned,   thonne we ut cymen, 
ond thonne geferian   frean userne, 
leofne mannan,   thaer he longe sceal 
on thaes waldendes   waere getholian." 
Het tha gebeodan   byre Wihstanes, 
haele hildedior,   haeletha monegum, 
boldagendra,   thaet hie baelwudu 
feorran feredon,   folcagende, 
godum togenes:   "Nu sceal gled fretan, 
weaxan wonna leg   wigena strengel, 
thone the oft gebad   isernscure, 
thonne straela storm   strengum gebaeded 
scoc ofer scildweall,   sceft nytte heold, 
fethergearwum fus   flane fulleode." 
Huru se snotra   sunu Wihstanes 
acigde of corthre   cyninges thegnas 
syfone tosomne,   tha selestan, 
eode eahta sum   under inwithrof 
hilderinca;   sum on handa baer 
aeledleoman,   se the on orde geong. 
Naes tha on hlytme   hwa thaet hord strude, 
syththan orwearde   aenigne dael 
secgas gesegon   on sele wunian, 
laene licgan;   lyt aenig mearn 
thaet hi ofostlice   ut geferedon 
dyre mathmas.   Dracan ec scufun, 
wyrm ofer weallclif,   leton weg niman, 
flod faethmian   fraetwa hyrde. 
tha waes wunden gold   on waen hladen, 
aeghwaes unrim,   aetheling boren, 
har hilderinc   to Hronesnaesse. 
Him tha gegiredan   Geata leode 
ad on eorthan   unwaclicne, 
helmum behongen,   hildebordum, 
beorhtum byrnum,   swa he bena waes; 
alegdon tha tomiddes   maerne theoden 
haeleth hiofende,   hlaford leofne. 
Ongunnon tha on beorge   baelfyra maest 
wigend weccan;   wudurec astah, 
sweart ofer swiothole,   swogende leg 
wope bewunden   (windblond gelaeg), 
oththaet he tha banhus   gebrocen haefde, 
hat on hrethre.   Higum unrote 
modceare maendon,   mondryhtnes cwealm; 
swylce giomorgyd   Geatisc meowle 
        bundenheorde 
song sorgcearig   swithe geneahhe 
thaet hio hyre heofungdagas   hearde ondrede, 
waelfylla worn,   werudes egesan, 
hyntho ond haeftnyd.   Heofon rece swealg. 
Geworhton tha   Wedra leode 
hleo on hoe,   se waes heah ond brad, 
waeglithendum   wide gesyne, 
ond betimbredon   on tyn dagum 
beadurofes becn,   bronda lafe 
wealle beworhton,   swa hyt weorthlicost 
foresnotre men   findan mihton. 
Hi on beorg dydon   beg ond siglu, 
eall swylce hyrsta,   swylce on horde aer 
nithhedige men   genumen haefdon, 
forleton eorla gestreon   eorthan healdan, 
gold on greote,   thaer hit nu gen lifath 
eldum swa unnyt   swa hit aeror waes. 
tha ymbe hlaew riodan   hildediore, 
aethelinga bearn,   ealra twelfe, 
woldon ceare cwithan   ond kyning maenan, 
wordgyd wrecan   ond ymb wer sprecan; 
eahtodan eorlscipe   ond his ellenweorc 
duguthum demdon,   swa hit gedefe bith 
thaet mon his winedryhten   wordum herge, 
ferhthum freoge,   thonne he forth scile 
of lichaman   laeded weorthan. 
Swa begnornodon   Geata leode 
hlafordes hryre,   heorthgeneatas, 
cwaedon thaet he waere   wyruldcyninga 
manna mildust   ond monthwaerust, 
leodum lithost   ond lofgeornost. 